लेखा गोरों हौवा आरो लेखा रोङै हिन्जाव
खिन्थिसेनि भावना
( उन्दुग्रा एम - हर ) श्री आनन्दाराम मसाहारी

हिन्जाव : उ - उ आरो नों दिनै लोंनानै फैलायबाय ! 
हौवा : सिरि था हम्बला सिरि था , दावराव दाखालाम ! आफाया उन्दुलाङाखै दानो खोनागोन । 
हिन्जाव : खोनाथों , खोनानायबादि दावराव खालामसिनगोन आं ! ( दौबाजों गन्थं हमथेनानै ) हाबाब , हाबाब जोबोर गोन्दो गोन्दो मोनामथारबाय । अ : - अ : अ : ( गोबायासै ) आं दिनै गोबायै गोबायै थैसिगोनहाय । सोर फिफानि बिसिफोराबा हासुदैखौ दौनानै हरो ! अ : - अ : - अ : । 
हौवा : नों थैनो नाङा । आंहानो जिवा सुंबाय । गनक थाकुरा सत्यखौनो बुंमारदों । 
हिन्जाव : ( गिनानै ) मा - मा नों मा बुंखो ? - गनक थाकुरा नोंखौ मा बुंदों ? दहाय सुवामि ! नोंनि आथिङाव खुलुमो आं - गनका मा बुंदों ? 
हौवा : ( हांमा सुनानै ) नाङा - बि खोथाखौ नों खोनासंनो नाङा । 
हिन्जाव : बुं , बुं , - आं जिउखौ उसु - खुथु मोनबाय । खरʼनि थै मोनलोंगोन , बुं गनका मा बुंदों ? 
हौवा : बियो बुंदों - जौ लोङाब्लाबो खुगाया जौ जौ मोनामब्ला , अखाफोर दानसेजों आं थैगोननो । 
हिन्जाव : हाबाब , मा गिलु बालु खोथा बिलाय ! दे साय दे नों खनसे खुगा ब्लां सिनायसाय दे । 
हौवा : ( खुगा सिनानै ) नै नाय ! 
हिन्जाव : ( मोनामसुनानै ) उ - हु बेदि जौनि मोनामनाय नङा । बेदि दाखथार खानानि मुलि बादिसो मनामो । 
हौवा : नङा , नङा , नों मोजाङै मोनामसुनानै नाय नङाब्ला थैनाय - थांनायनि थाफसि लानांगोन हनानै गनका बुंदों । 
हिन्जाव : ( फिन मोनामसुनानै ) आलाय बालाय ! बेलाय मानो जौनि मोनामनाय जानोसै ! बे जोबद मोजां मोनामनायसो । जेखि जाया सुवामि , नों नाथाय थाफसिया माबार लादो । 
हौवा : ( मिनिनानै ) थाफसिखौदि लानो थिनदो , नाथाय बिखौ माजों बायलायनो ? आंनि आखायावदि दा समाव फैसा गरसेबो गैया । 
हिन्जाव : मानो थाफसिखौ सिगां लानानै फैसा होब्ला हामा ना ? 
हौवा : साननैसो थांनानै थांनो मनबाबो हामगौमोन ! गाबोन सुनिबार - थाखा थाबा गाबोननो लानो हागौमोन । सुनिबार मंगलबार नङाबानो थाफसिखौ लानो हामा । 
हिन्जाव : नै होम्बला लादो , आंनि बे हारबिदांखौनो फाननानै गाबननो थाफसिखौ लायदों । थैनायनिफ्राय निस्थारलʼ मोनथोंसै । 
हौवा : ( मिनिखुसियै ) हर , हर ! - सैनाय , माइनाव , अनसुलि । नों बादि साबित्रि सति हिन्जाव जायहा दं बिहा आरो मानि जिंगा ? ( गाव हारसिङै ) साल्ला दानिया देरहाबाय ! लेखा रोङै जाम्बि हिन्जावफोरखौ बमब्रायनो मा बोलो नांगौ ? बुरखायनोबो गरलै , दुमखायनोबो गरलै । जेरै फेलेमो एरैनो गेलेमो ! हामथारबा ! बे हारबिदांखौ फाननानै गाबोन बिलासुफारा हाथायाव जौ दखानखौथʼ लुथिहैनो हागोन आं । साल्ला , सिखार लायनोसो हानाय नङा बि गाबोन । " नमादै खे , सʼनापाथ्रनि गुंखे ! " ( गोबारै ) दे उन्दुदो दे ! हरा थौबाय , जिंगादासिसै । गाबोन फुङावनो जायै लोङै थाफसि लायनो थांनायसै । लेखा गोरों हौवा आरो लेखा रोङै हिन्जाव
खिन्थिसेनि भावना
( उन्दुग्रा एम - हर ) श्री आनन्दाराम मसाहारी

हिन्जाव : उ - उ आरो नों दिनै लोंनानै फैलायबाय ! 
हौवा : सिरि था हम्बला सिरि था , दावराव दाखालाम ! आफाया उन्दुलाङाखै दानो खोनागोन । 
हिन्जाव : खोनाथों , खोनानायबादि दावराव खालामसिनगोन आं ! ( दौबाजों गन्थं हमथेनानै ) हाबाब , हाबाब जोबोर गोन्दो गोन्दो मोनामथारबाय । अ : - अ : अ : ( गोबायासै ) आं दिनै गोबायै गोबायै थैसिगोनहाय । सोर फिफानि बिसिफोराबा हासुदैखौ दौनानै हरो ! अ : - अ : - अ : । 
हौवा : नों थैनो नाङा । आंहानो जिवा सुंबाय । गनक थाकुरा सत्यखौनो बुंमारदों । 
हिन्जाव : ( गिनानै ) मा - मा नों मा बुंखो ? - गनक थाकुरा नोंखौ मा बुंदों ? दहाय सुवामि ! नोंनि आथिङाव खुलुमो आं - गनका मा बुंदों ? 
हौवा : ( हांमा सुनानै ) नाङा - बि खोथाखौ नों खोनासंनो नाङा । 
हिन्जाव : बुं , बुं , - आं जिउखौ उसु - खुथु मोनबाय । खरʼनि थै मोनलोंगोन , बुं गनका मा बुंदों ? 
हौवा : बियो बुंदों - जौ लोङाब्लाबो खुगाया जौ जौ मोनामब्ला , अखाफोर दानसेजों आं थैगोननो । 
हिन्जाव : हाबाब , मा गिलु बालु खोथा बिलाय ! दे साय दे नों खनसे खुगा ब्लां सिनायसाय दे । 
हौवा : ( खुगा सिनानै ) नै नाय ! 
हिन्जाव : ( मोनामसुनानै ) उ - हु बेदि जौनि मोनामनाय नङा । बेदि दाखथार खानानि मुलि बादिसो मनामो । 
हौवा : नङा , नङा , नों मोजाङै मोनामसुनानै नाय नङाब्ला थैनाय - थांनायनि थाफसि लानांगोन हनानै गनका बुंदों । 
हिन्जाव : ( फिन मोनामसुनानै ) आलाय बालाय ! बेलाय मानो जौनि मोनामनाय जानोसै ! बे जोबद मोजां मोनामनायसो । जेखि जाया सुवामि , नों नाथाय थाफसिया माबार लादो । 
हौवा : ( मिनिनानै ) थाफसिखौदि लानो थिनदो , नाथाय बिखौ माजों बायलायनो ? आंनि आखायावदि दा समाव फैसा गरसेबो गैया । 
हिन्जाव : मानो थाफसिखौ सिगां लानानै फैसा होब्ला हामा ना ? 
हौवा : साननैसो थांनानै थांनो मनबाबो हामगौमोन ! गाबोन सुनिबार - थाखा थाबा गाबोननो लानो हागौमोन । सुनिबार मंगलबार नङाबानो थाफसिखौ लानो हामा । 
हिन्जाव : नै होम्बला लादो , आंनि बे हारबिदांखौनो फाननानै गाबननो थाफसिखौ लायदों । थैनायनिफ्राय निस्थारलʼ मोनथोंसै । 
हौवा : ( मिनिखुसियै ) हर , हर ! - सैनाय , माइनाव , अनसुलि । नों बादि साबित्रि सति हिन्जाव जायहा दं बिहा आरो मानि जिंगा ? ( गाव हारसिङै ) साल्ला दानिया देरहाबाय ! लेखा रोङै जाम्बि हिन्जावफोरखौ बमब्रायनो मा बोलो नांगौ ? बुरखायनोबो गरलै , दुमखायनोबो गरलै । जेरै फेलेमो एरैनो गेलेमो ! हामथारबा ! बे हारबिदांखौ फाननानै गाबोन बिलासुफारा हाथायाव जौ दखानखौथʼ लुथिहैनो हागोन आं । साल्ला , सिखार लायनोसो हानाय नङा बि गाबोन । " नमादै खे , सʼनापाथ्रनि गुंखे ! " ( गोबारै ) दे उन्दुदो दे ! हरा थौबाय , जिंगादासिसै । गाबोन फुङावनो जायै लोङै थाफसि लायनो थांनायसै । 

आनारी
बुंथिनाय
आनारीखौ 1966 - 67 माइथायनि मादाव रनसायनाय जादों । बे फावथिनाखौ दाब दाब जायगायाव दिन्थिनाय जादोंमोन । गासे फावथिना बादायलायनायाव आनारीया सेथि बान्थाबो मोनदों । फावथिनानि जाथाइनि समखौ 1950 नि मादाव हमनाय जादों । बरʼ माहारियाव बान्दि बैनाय खान्थि , धोनि - हावरिया एरखʼनाय , सुवा - सुथि जायोब्ला दायनिगिरिखौ माहारि बैखत खालामनाय , जौ , बेदराव गफʼबनाय , लेखा - फरायाव आनज्रायनाय आरो धोनिया हावरियाखौ सुसिनाय - बेफोर आसार - आखुफोरा दंमोन । आनारीयाव बरʼ माहारिनि गाज्रि हुदा - खान्थिफोरखौ फोसाबनो नाजानाय जादों । आनारीया फावखुंग्रि आरो आनारामा फावखुंगुर । बिसोर बरʼ माहारीनि phototypes । बिसोर जादों Social injustice नि बुलि । बिसोर आखलनि मारफʼजों reformation नि गोनांथिखौ नारसिननाय जादों । 
आनारीया आखाइजों लिरनाय महरैनो दंमोन रनसाइनाय समनिफ्रायनो । अनशुमै लाइब्रेरीनि बिगोमाया आनारीखौ सेबखांदों । बेनिखायनो बिथांनिसिम आंनि साबायखʼर थाबाय । 

ककराझार
17 - 9 - 92 इं मनʼरन्जन लाहारी

आखलफोर
1 . समबारु : हावरिया हालुवा । 
2 . दयाराम : गामिनि जतदार । 
3 . आनाराम : बिनि फिसाज्ला गिबि । 
4 . बिनाराम : आनारामनि फंबाय । 
5 . मेब्ला : गामिनि गावबुरा । 
6 . अब्राम : गामिनि एसे लेखा गोरों सेंग्रा । 
7 . थबेन : गामिनि एसे लेखा गोरों सेंग्रा । 
8 . गेब्ला : गामिनि बोराइदब राइजो । 
9 . मावरिया : गामिनि बोराइदब राइजो । 
10 . हावरिया : गामिनि बोराइदब राइजो । 
11 . खरमदाउ गयारी : आफादनि नेहाथारि । 
12 . आनारी : समबारुनि फिसाजो । 
13 . बेलाश्री : आनारीनि बिमा । 
14 . बिनहारी : मेब्लानि फिसाजो । 
15 . थफी : दयाराम माहाजोननि बिसि । 

खौरां गासे
दिन्थि गासे
सम - [ मोनाबिलि , हरथौहां थौहां ] 
हादाब - [ समबारुनि बाइज्रिं खुइज्रिं न । न सिङाव समबारुनि बिसि बेलाश्रीया अरदाबाव हारसिङै जबाय थायो । समबारुवा हर थौनानै फाफ्लियाव खदाल बाननानै फैनानै न इसिङाव खादल , लाउथि ग्रोम दोनो ] 
समबारु - [ खरʼनि फालिखौ खेवनानै गोलोमदै हुगारनानै ] 
बेलश्री , बेलश्री । 
बेलश्री - [ सिरिजाहाद मोननानै ] मानोलाय एफाग्राब हर थौजासे मावनांगौ होनब्ला ? संसारनि मानसिफोरा जाखां लोंखां उन्दुस्रि जोबबाय । मालायफोरा दुब्लिनिफ्राय फुंजा - सानजा फैयो ; बिनालाय मा ! 
समबारु - मा खालामनो बेलश्री ? दुब्लियाव दै थरथिंसेबो गैया , अखा हाहरबायो खोमा होननानै आलिखौ थेजोबनो नागिरदोंमोन आं । थेवबो थेबोजोबनो हाजोबाखिसै । दा हराव हाहर बायोब्ला हरावनो आलिखौ थेजोब हैनांगौ । बोरो दै लाबोनायसाय आथिं सुनो । [ बेलश्रीया लथायाव दै होफैनानै न सिङाव थांनानै ओंखाम खुरनानै लाबोयो ] 
बलश्री - दाजाफै आरो ओंखामा । सुग्रिलायलांबाय । 
समबारु - [ जानो जनानै ] फा माथो दिनै बाथिबो सावाखिसै आनारी बिमा ? 
बेलश्री - दं आरो बिमायनो नों केराचिन बायनाया ? 
समबारु - [ ओंखाम जानानै ] फा दिनै हरसेखौलाय बिबारी मोननाव बिनानै लायथʼनो हायामोन होनब्ला । 
बेलश्री - मालायनावलाय सानफ्रोमबो बेसे बिनानै लायबाय थानोसै । दाखालिबा संख्रि एसे बिहैनाया दाबाथिजों हावरिया जानो मोनजारोङै होननानै रायग्लि हरजाबायदों [ बेलश्रीया मोदै हुगारो ] 
समबारु - [ बेलश्रीनि मोखाङाव नायहरनानै ] फा मानो गाबखोनो ? हावरियाया जेब्लाबो हावरियासै बेलश्री । मा खालामनो , एसेग्राब मावसेयावबो अबंलाउरीया जोंखौ नायफिनहरलिया । थांनाय बोसोरावबो अखायानो गायनांगौ बोथोरावनो हायाखिसै । देग्लायबो बिदिनो जायो नामा ? गसाइयासो मिथिसिगौ । [ आखाइ सुनानै ] अ बेलश्री जोंनि फिसाजो आनारीया गाहामै दंदा ? 
बेलश्रीनि - [ हांमा सुरनानै ] गाहामै थाबालाय मा जानो बान्दि बैनायनिफ्राय सुखʼनानै लाबोनो हायाबोला । नायलʼ जलʼ फिसाजो सासेलʼमोन । फिसा अखन्दाबो मोरोनाव थैयासै । दा फिसाजो सासेखौबो बान्दि दोननानै जानांबाय । उ : मा सुनि खाफाल । [ बेलश्रीया मोदै हुगारो ] 
समबारु - [ बेलश्री मोदोमाव दांनानै ] दागाब होनब्ला बेलश्री । गाबनानै मा जानो । आंबोथʼ आनारीखौ सुखʼनानै लाबोनो नाजागासिनो दं । मा खालामनो । बोसोरि बोसोरि माय दैखौनो मोनथारा । बे बोसोराव मोनहर बायोब्ला 500 रांखौ होनानै दयाराम माहाजोननिफ्राय आनारीखौ सुखʼनानै लाबोगोन आं । नायनि दा गसाइया जोंखौ अनहरो ना अनहरा । 
बेलश्री - [ फार्सेथिङै नायहरनानै ] जोबोद नायहरगोन गसाइया नोंखौ । गसाइखौ सिबिनायावनो माथो नायफिनहरा । नायफिन हरजायोब्ला माथो बिदि जाखो [ बेलश्रीया मोदै हुगारो ] । मैया निबारीनिफ्राय खोनानो मोनदों आं माथो दयाराम गोरानि हिन्जाव थफीया आनारीखौ सानफ्रोमबो बुसोगारोनो । 
समबारु - [ मोखां सोमनानै ] नंगौ नामा ? 
बेलश्री - नङाब्ला नंखायखौनो खिन्थाफैयो होनब्ला । 
समबारु - छि : जोबोर इनाय बे , बान्दि मालाय एफाग्राब सानफ्रोमबो बुजानांगौ ? [ हांमा सुरनानै ] मा खालामनो खैना । गोलाव , गिदिदनिनो धोरोमसै । बुब्लाबो बिसोरनो , बुवाब्लाबो बिसोरनो । [ खोमसि फारसे नायहरनानै ] माथो हराबो थौबाय । उन्दु हैनांगौ जाबाय । गाबोन दावला गेसेरब्लानो हाल होलांनांगौ । 
बेलश्री - थौ आरोमा [ सानैबो न सिङाव हाबलाङो ] 
( फैसालि गोग्लैयो ) 
दिन्थिगानै
सम - [ हर ] 
हादाब - [ दयाराम महाजोननि न । नखरनि मानसिफोरा गासैबो उन्दुस्रिजोबबाय । आनारीया गावनि खथायाव साथि सावनानै माबा माबा हार्सिङै जिंगा सिबाय थायो । हर थौबाय ] 
आनारी - [ खानाइ आइलि जाइलि , जिंगा मोखाङै ] हाब ! खाफाल , बे बान्दिनि जिउवाखि अरायबो बिदिनो थांनोसै ? बोसोरथाम अखाफोर दानथाम जाफैबाय आं बेहाय बान्दि मावफैनाया । हजों आइ आफा मोनहाखि एसेलʼ जारलायाव दंसै ? ओजों ओजोंबो नंनायनि नङैनि बुजा गासिनोसै [ मोदै हुगारो ] आयʼ ! नाथाय बे जिउनि मोदाइखौबोथʼ बावनो हानय नंलिया । नाथाय बावनो हाया मालाय बोरै मोननो । बे जादों गिदिद गोलाव , रांखाउरि गोनां माहाजोननि फिसा ; आं जादों - 
बिसोरनि बान्दिसो । थेवबो गोसोआ माथो मानिया । बेखि आंखौ सै . . . . . . . . . . . . 
थफी - [ न सिंनिफ्राय सोगोम हरो ] आनारी सालि बैथालि नों दाबो बाथि खोमोरनानै उन्दुलाङाखै ? नोमा नोमफानि न जायासै बेयो हरफामानि बाथि सावगारनो ? सालिया हरफामानि उन्दुलाङाब्लानो थायो आरो आं सानफ्रोमबो मायसौनो फोजानाङो [ ओंखार बोनानै थफीया आनारीखौ ज्रोम ज्रोम बुयो ] 
आनारी - [ गाबगु खुगु ] खेमा होदों आइजो । आं दिनैनिफ्राय बिदि खालामनाय नंलिया । 
थफी - [ रागा जोंसिननानै ] खेमा ? खेमासो बुंदों नों सालि [ दावरावखौ खोनानानै बिनारामा हाबफैयो ] 
बिनाराम - [ आनारीनि खानाइयाव हमनो नाजानानै ] सालि बैथाली जोबोद बारथारबाय नों । हावरियानि फिसाफोरा आखल गैमारासो [ बुंहां खालामब्लानो आनाराम फैयो ] 
आनाराम - [ बिनारामखौ आखाइयाव हमथानानै ] खबरदार बिनाराम ! हिन्जावनि मोदोमाव फंसेबो आखाइ दाहो , नङाब्ला . . . . . । 
बिनाराम - [ मेगन धेला धेली जोंनानै ] नङाब्ला मा खालामनो नों ? 
आनाराम - बान्दि बैब्लाखि नंनायनि नङैनि बुजागासिनो थानोसै होनब्ला ? 
बिनाराम - दाय मोननायखौ बुवाब्लानो थानोसै ? बिदियावनोथʼ लाय मोनलाङो । 
आनाराम - [ बिमानि मोखाङाव नायनानै ] आयै नोंनि हाबायाबो जोबोद हामा । आनारीया दिनैलʼ हर थौजासे बाथि सावगारदों । बे गोरलै दायावनो बुनांगौ होनब्ला ? 
थफी - [ रागा जोंनानै ] जों बु दाबु नोंहा मा अरजाबायदों ; आंनि हाबायाव बेंथाफैनो नों सोर ? 
आनाराम - [ गुरै रावै ] नों सोर माने ? फिसागिबि जानानै बिमानि इनाय हाबायावखि बाधा होनो मोना ? दिनैबो बुयो , गाबोनबो बुयोब्ला बबे जिउ थावरिनो हानो ? आर मालायनि फिसा फिसौखौ बिदि इनाय बाहायनानै जायोब्ला सोर दाहोना , रुवाथि नोंसोरनाव थाफैनो ? 
थफी - बायनानै लानायखौलाय जेरै गोसो एरै बाहायनानै जागोन आं । [ आनारीनि फारसे नायहरनानै ] आनारी , दा दाउला गेसेरनाय सिगां माइ सौनो सिखाराबासो मोनफ्लांबावगोन आं । [ थफीया थाङो ] 
बिनाराम - [ आनारीखौ मेगन मोब्लेदजों जों नायनानै ] गाबोन दुब्लियाव फुंजा , सानजा ओंखाम मोनाब्लासो मोनफ्लांगोन आंबो . . . . । [ ब्लद थाङो ] 
आनाराम - [ गुरै रावै मिनिस्लु जानानै ] जोबोद दुखु मोनबाय नामासै आनारी ? 
आनारी - [ मिनिस्लु जानानै आनाराम फारसे नायनानै ] बान्दिनि दुखुवालाय अरायबो बिदिनोसै । बुनानै सिथारथोंखौलाय मानो हमथा फैया । 
आनाराम - [ मानो ? आनारामा धोनिनि फिसा मालाय नोंसोर बादिनि थाखाय बिनि गोसोआ गाबखाङो । नों बादि एसेग्राब बान्दि , रुवाथी आरो खाना लेंग्रा जारलायाव गोग्लैसोनानै दं । थारैनो आंनि गोसोआबो बिसोरनि जारला जन्त्रनायाव गाबखाङो । गोसो फोथाय आनारी । गोसो फोथाय आंखौ । 
आनारी - [ लाजिगुसुयै ] गोसो फोथाय मालाय मा जानो आदा । बान्दिया जेब्लाबो बान्दि बैनानै जानांगौ । आरो माहाजोना मालायनि फिसा फिसौखौ बाहायनानै जानांगौ । बेनोथʼ मुलुगनि नेम । 
आनाराम - नङा आनारी , बे जेब्लाबो मुलुगनि नेम जानो हाथावा । 
आनारी - [ बाहेरा थिङै नायनानै ] हराबो गेजेर नांबाय माथो । सोरबाफोर नुसनबा हामा सानसिगोन आंखौ । आरो माहाजोनाबा नोंखौ माना होखादों बान्दिजों बारा रायज्लायनो मोना होननानै । नों थांदों । आइजोआ नङाब्ला दानो फैबावगोन । 
आनाराम - सोर आइजो बिलाय नोंखौ बुफैबावग्रायालाय ? आच्छा - । आं थांनोसै - नाथाय . . . । 
आनारी - मा नाथाय आदा ? [ आनाराम थिङै नायहरो ] 
आराना - [ मिनिस्लु जानानै ] नङा जेबो । देनां , देनां । 
आनारी - देनां . . . . . । 
दिन्थि गाथाम
सम - [ बेलासि ] 
हादाब - [ मेब्लानि न । मेब्लाया हारसिङै सान्द्रि खाथि सैबाय थायो ] 
मेब्ला - बिनहारी बिमा , बिनहारी बिमा , एइ बिनहारी बिमा . . . . . . . । 
बिनहारी बिमा - [ न सिंनिफ्राय ] फा मानो नांदों ? 
मेब्ला - बाब ! मानो नांदोंलायनो ? बे मैया सोनाय जौवा सरनानै दोन । दानो गेब्ला , हावरिया , मावरियामोना जौ लोंनो फैगोन । दहाय लिंबोखादों आं । 
बिनहारी बिमा - फाग्लाया मैया सोनाय जौ गोरलैखौनो आर जायाबा जायासै । 
[ गेब्ला , हावरिया , मावरिया मोनहा फैयो ] 
मेब्ला - नै - माथो सफैबायानो नोंसोरो । बिनहारी आइ , बिनहारी खामफ्लाइ लाबो नोमाय मोननो [ बिनहारीया खामफ्लाइ लाबोयो ] थां बिनहारी आइ नोमाखौ जाहाद जाहाद जौखौ लाबोनो थिनहै । [ बिनहारीया थाङो । बिनहारी बिमाया जौखौ होफैनानै थांफिनो ] 
[ जौ रानना होनानै ] दे लोंलायदोलै , गेब्ला , हावरिया , मावरिया । 
गेब्ला , हावरिया , मावरिया - [ बयबो ] दे - दे । 
मेब्ला - गेब्लाया बेसेग्राब मोनखो ब्रा माइखौलाय देग्लायलाय ? 
गेब्ला - [ दारी फुस्लिमनानै ] गैयालै खुनुमथे जानोलʼ मोनसाबबाय । 
मेब्ला - हावरिया , मावरिया मोनालाय ? 
हावरिया , मावरिया - गैयालै जानो थोजोबनाय नङा । 
मेब्ला - मा माखालामनो । हावरियाया अरायबो हावरियासै । देग्लाय बानायाबो जोबोर गाज्रि खालामलांदों आबादफोरखौ । आंहाबो थोगोन ना थोआ [ समबारुवा फाफ्लियाव हासिनि लानानै हाबफैयो ] । 
मेब्ला - नै माथो समबारुवलाय । ज - ज । फा बबेनिफ्राय फैखोब्रा समबारु । 
समबारु - दुब्लियाव हाग्रा सावहैदोंमोनलै आं । 
मेब्ला - फा माथो जदिया ? जौ लोंलांनो हायालै खुरिसेसो ? नो [ खुरिखौ हरनो नागिरो ] 
समबारु - ओहो ! आं जौ लोङैया गोबाव थारसैलै मेब्ला । आंहा दानो नवाव हाबा मावहैथारनांगौ । 
मेब्ला - देलै लोङाथाय लोङा [ खुरिखौ लांफिननानै ] बेफोर मानि जोंनि बाहागो । बे बोसोराव बेसेग्राब मोनखोब्रा समबारु माइयालाय ? 
समबारु - [ हांमा सुरनानै ] गैयालै दै बानाया गासैबो गाज्रि खालाम लांथारबाय । खुनुमथे महन थामलʼ मोनसाबदों । [ सान फारसे नायहरनानै ] आच्छा सानाबो गैलिया आं थांनोसै । [ थाङो ] 
गेब्ला - समबारुवा माब्लानिफ्राय जौ लोङा साधु जाफ्लाखोब्रा आदा मेब्ला ? 
मेब्ला - गोबाव सैलै फंबाय । गामिनि गेजेराव बिनो मावथिसिन नाथाय - बिहानो गैसिना । 
मावरिया - हयथʼ , माथो एफाग्राब सान - हर मावब्लाबो जों बादि गैजारोङा । 
हावरिया - बिदिखायनोथʼलै जों बादिया एफाग्राब मावा । हावरियाना दिनैबो गैया , गाबोनबो गैया । जौ बेदर जानानै लोंनानै फुर्त्ति खालामब्ला मा खालामनोलै जिउ थासान्दियाव । 
गेब्ला - नङा माथोब्रा हावरिया । जौ लोंनांगौ आरो फुर्त्ति खालामनांगौ ( अब्राम , थबेन फैयो ) 
अब्राम - ( लांगोनानिफ्राय ) नङामाथोब्रा जौ लोंनांगौ फुर्त्ति खालाम नांगौ । 
मेब्ला - नै माथो आपुनिफ्रालाय । बिनहारी आइ , बिनहारी , चेयार लाबो नोंदामोननो । 
( बिनहारीया चेयार गंनै लाबोयो ) 
( बिनहारीया हाबफैब्ला अब्राम आरो थबेनमोना सानैजों रायलायखोमायो ) दे जदो आपुनिफोर । बिनहारी आइ , थां नोंदा मोननो साहा फुदुंनानै लाबो । 
आब्राम - नाङा नाङा साहा ताहा नांबाय थाया । दंब्ला जौखौनोदेन । ना मा बुङो थबेन ? 
थेबेन - अल राइट ! नोंथां अब्राम । 
मेब्ला - आंलाय सोरखार जालियाफोरखौ जौ लोङासो सानदोंमोनलै । आच्छा आइ , थां , बिदिब्ला जौखौ लथासे लाबोबावदो । 
( बिनहारीया थांनानै लथायाव जौ लाबोयो आरो थांफिनो ) 
मेब्ला - ( अब्राम , थबेननो जौ होनानै ) फा मानो फैयामोन अब्राम बाबु नोंथांमोना ? 
अब्राम - ( दसे साननानै ) फैनाया खामानि लानानै फैनाय जादों । नाथाय . . . . ( गेब्ला , हावरीया आरो मावरीया फार्सि नायहरनानै ) 
गेब्ला , हावरीया , मावरीया - ( बयबो ) आच्छा ! जों थांनोसै मेब्ला । बिथां मोनाबा मा गोनां हाबा लानानै फैदों बेबा । 
गेब्ला - गाबोन आंनियाव मोनाबिलियाव जौनि सावरिलै । नोंखौ नेमन्त्रन होखाबाय आं मेब्ला । 
मेब्ला - आच्छा थांथारगोन आं । 
गेब्ला - नमस्कार अब्राम बाबु आरो थबेन बाबु । [ अब्राम आरो थबेना खरʼ थिखाङो आरो मावरिया , हावरिया मोनाबो बिसोरखौ नमस्कार होयो । गेब्ला , हावरिया , मावरिया ओंखार लाङो ] 
मेब्ला - दारी फुस्लिमनानै ] आच्छा ! अब्राम बाबु , मा हाबामोन बुंनायसाय आपुनिया । 
[ अब्राम थबेनखौ रायफोरनो मेगनजों इसारा होयो ] 
थबेन - गावबुढ़ा बाबु ! बाथ्रायाथʼ गिदिद नङाब्लाबो गोनां थारलै [ दसे थाथʼनानै ] नोंनि सिगाङाव मा बुंगोन मा फोलागोन । नैबे बिथां अब्राम बाबुवा नोंनि फिसाजो बिनहारीखौनो मोनब्ला हाबा खालामनो नागिरो । [ मेब्ला मोसा नाङो ] बिथाङाबो रोङा रोङालायबाय माइनारी आथबार फेल आरो नोंसाजोआबोसो छात्र बृत्ति फरायनानै थाबाय । सानैजों जोबोर जुलि मोजां जाथारगोन । ना मा बुङो नोंथां अब्राम ? [ अब्रामा मिनिस्लु जानानै खरʼ थिखङो ] 
मेब्ला - [ खरʼ खुरनानै ] जुलियाथʼ मोजां जागौलै थबेन बाबु नाथाय । 
थबेन - मा नाथाय फुथायबावलै । जायोब्ला नै बे फैगौ बैसाग अखाफोरावनो जानांगौ हाबाया आरो बिथां बादि मोदोमै मोखाङै लेखायै आखलै जेरैबो आखा फाखा थक गोनां बिजामादै मोननो गोब्राबथार । 
मेब्ला - [ बाबांसिन ] आं आइ बिनहारीनाव मथ सोङाब्ला जेबो बुंसʼनो हाया जाबाय थबेन बाबु । बियो एखनबा दयाराम माहाजोननि फिसाज्ला आनारामखौसो रायखाङो । 
अब्राम - [ अब्रामा मोसा नाङो ] मा ! . . . . . . ! 
थबेन - [ अब्रामखौ बाधा होनानै ] बि . ए . फरायनाय आनाराम बाबुवालाय सात्र बृत्तिलʼ फरायनाय हिन्जावखौ हाबा खालामगोन दा ? मालाय मेट्रिक , आइ - ए , फरायनायखौसो नागिरदों । आच्छा हरबो जाबोगौ , नों फंसे बाथ्रालʼ बुंदो ' हाʼ बा ' नाʼ । 
मेब्ला - [ खरʼ खुरनानै ] आं दासान्दि जेबो बुंथʼनो हाया जाबाय थबेन बाबु । बिनहारीनाव मथ लानानै उनाव जानायहरगोन आं । 
थबेन - फिसाजोनि मथ लानायानोथʼलै जोबोर हामथारा गावबुरा । बिमा बिफाया जेराव हरो बेवहायनोथʼ थांनांगौ । 
मेब्ला - फिसानि गोसो , जेराव हामजाथारा बेवहाय ब्रा ब्रा हरथारबाबोथʼ जायालाय थबेन बाबु । 
थबेन - बारा बाथ्रा मा बुंबावनो , दा बावैनो फैबावगोन जों । नों थाखथियारिलʼ खालामनानै दोनदो । जों थांनोसै । 
मेब्ला - आच्छा ! नमस्कार अब्राम बाबु । 
अब्राम - नमस्कार थबेन बाबु । 
थबेन - नमस्कार । [ अब्राम , थबेन थाङो ] 
मेब्ला - जेराव बाला गुदुं बेवहायनो गाब्रʼयो । बे गामि गुरनानै जौ लोंबायग्रा अब्राम बाबुनोनो ? सि : जाथावथारा . . . । आच्छा नायगोनदा बबेनि दैया बबाव थाङो । 
[ मेब्लाया न सिङाव हाबलाङो ] 
दिन्थि गाब्रै
सम - ( बेलासि ) 
हादाब - [ दयाराम माहाजोननि न । आनारामा आखाइयाव सुटकेस लानानै गुवाहाटी कलेजनिफ्राय फैयो । 
आनाराम - [ लामा दथानिफ्राय ] आनारी ! आनारी । 
आनारी - सोर ! आदा नामा ? [ ओंखारबोयो ] फा बबेनिफ्राय फैखो आदायालाय ? 
आनाराम - [ मिनिस्लु जानानै ] कलेजनिफ्राय फैदों , गुवाहाटीनिफ्राय । न बे सुटकेसा दोनहै थां । [ आनारीया सुटकेसखौ लानानै थाङो आरो फैफिनो ] दा नवाव रावबो गैथारा नामासै ? आफाया अबाव थांदों ? 
आनारी - [ लाजि गुसुयै ] गोराया लावजं गामियाव थांदों , मोननांगौ रांखौ होखʼहैनो । 
आनाराम - आइयालाइ ? 
आनारी - दहाय फुङाव दखरगुरीयाव थांदोंमोन आलासि जानो । 
आनाराम - फा मानो गोजानाव थाखो ? खाथियाव फैनो हाया होमब्ला ? 
आनारी - [ लासि गुसु जानानै दाबसेथिङै नायहरनानै ] थाङा आं । बान्दिया माहाजोननि खाथियाव गसंनो समाया । 
आरानाम - उ : बान्दियाखि मानसि नङा ? आच्छा खाथियाव फैया थाय फैया दै गिलाचसे लाबोनायसाय आनारी । [ आनारीया दै लाबोयो ] 
आनारी - [ एसे गोजाननिफ्राय दै जासिनानै ] न दैया । 
आनाराम - [ फेखन खालाम थिनानै ] आं खाथियाव होफैयाब्ला दैखौ लोङा । 
आनारी - [ खाथियाव फैनानै ] न आरो मा । 
आनाराम - [ दै लोंनानै ] दैया जेरै सुदेम नोंबो बिदिनो सुदेम नङाना आनारी ? 
आनारी - [ लाजिनानै ] सि : आदा , मा बाथ्रा बुंखो बान्दिखौनो नों बिदि बुंनो समायो ? [ दसे थाथʼनानै ] आं थांनोसै मा , ओंखाम थाब सङाब्ला दानो गोराजोआ रायफैगोन । 
आनाराम - थांनो मोना दानो बाथ्रा जोबोद दं । नोंजों आंजों । सोर गोराजो बिलाय नोंखौ रायफैग्राया ? 
आनारी - गोराया आंखौ बुंदों आं गैयैयाव आनाराम , बिनाराममोनजों रायज्लायनो मोना होननानै । गोराया दानो नुफैब्ला आंखौ मानजा होगोन । 
आनाराम - उ : बान्दियालायखि माहाजोनफोरजों रायलायनो मोना ? अबे हादाबनि नेम बिलाय । [ दसे सानहाबनानै ] आच्छा आनारी , आंहा फंसे बाथ्रा सोंनांगौ दंमोन । 
आनारी - मा बाथ्रा बिलाय ? 
आनाराम - बि - ए , आनजाद होखांनानै आं देग्लायनो हाबा खालामनोसै सानदों । मा - हाबा जागोन ने आनारी ? 
आनारी - [ मिनिस्लु जानानै ] खालामदो आरो मा । गोरा आरो आइजोआबो दासान्दि नोंनि हाबानि बाथ्राखौनो सानगासिनो दं । 
आनाराम - दा सोरखौ सोंनो सानदों दालाय बिसोरो ? 
आनारी - [ दाबसेथिङै नायहरनानै ] आं मिथिया मा । फा आदाया लाय सोरखौथो सानदों ? 
आनाराम - [ दसे सानहाबनानै ] नोंखौनो आरो मालाय । 
आनारी - [ मा बुंगोन मा मागोन जानानै ] सिथोर बोथोर । मौया मैया बाथ्रा बुंखोसै आदायालाय ! बि . ए , फरायनानै आं बादि जाम्बिखौनो ? बिनि सायाव आं नोंसोरनि बैनाय बान्दिसो । बान्दिखौखौ माहाजोननि फिसाज्लाया माब्लाबा हाबा खालामफेरबाय ? नङा आदा जोबोद इनाय बे नोंनि साननाया । 
आनाराम - बिदिब्ला नों बिदि बुंनायाबो जोबोद इनाय नङा ना ? आं नोंबादि बान्दिखौनो हाबा खालामथारगोन आरो मा । आंबा नोंखौ गोदोनिफ्रायनो जुलि खालामगोन होननानै सानबोखादों । आनारी ? नों आंखौ गोसो फोथायगोन ने ? [ आनारीया मोखां सोम जानानै गुबुन फारसे नायहरो ] आनारी ! मानोथो स्रि जाखो ? नों आंखौ गोसो फोथायथारा बिदिब्ला ? 
आनारी - ( हांमा सुरनानै ) आं मिथिया , मिथिया आदा - गोरा आरो गोराजोआब्ला हाबा होनाय नंथारा । जों लागोनि सातार बृर्त्ति फरायनानै थानाय मेब्ला गावबुरानि फिसाजो बिनहारीखौसो नोंनो सोंनो नागिरदों होननाय खोनादों आं । बिनहारीयाबो नोंखौ अखनबा रायखांबाय थायो । ( हांमा सुरो ) 
आनाराम - फा मानो गले गले हांमा सुरबाय थाखो आनारी ? बिनहारीखौ आं जेब्लाबो हाबा खालामनो हाया नों थासान्दियाव । आइ आफा मोनहा होआ मालाय मा जानोसै । आं ब्रा ब्रा हाबा खालामब्ला सोर हमथानो हानो ? आनारी ! मानो स्रि जाखो ? नोंखि आंखौ सैया ? 
आनारी - सैयाबालाय मा जानो आदा ? जाथावै . . . . . . । 
आनाराम - जाथावैखौनोथʼ जाहोनांगौ आनारी । नोंबादि बान्दिखौनोथʼ हाबा खालामनानै जोंनि बरʼ माहारिनि बान्दि बैनाय गाज्रि नेमखौनोथʼ आं फोसाबनो नागिरदों । गाव गावनि फिसा फिसौफोरखौ बान्दि रुवाथी दोननानै जानाया जोबोद इनायथार बे । ननि माइनाव हिन्जाव हारिखौ मालायनाव होननानै आरो बैहोनानै जानाया जोबोद अधोरोमथार । आं एरैबादि माहारि लुबैदों जेराव धोनि हावरिया गिदिर उन्दै बान्दि रुवाथी होननाय आरो थानाय नङा । आनारी नोंखि आंनि साननायखौ हामजाया ? 
( बिनाराम हाबफैयो ) 
बिनाराम - ( लांगोनानिफ्राय बुंबोयो ) होम आंबो जोबोद हामजागौ । ( आनारीया थाङो ) 
आनाराम - सोर बिनाराम फंबाय ? 
बिनाराम - ( देरगानानै ) नोंनि कलेजा आनारीजोंसो जाफैबाय बिदिब्ला ? 
आनाराम - नङालै फंबाय फुजानि बन्धखायसो नवाव फैदों ब्रा । माथो आफायाबो आइबो गैयानो नवाव । 
बिनाराम - बे सुजगावनोथʼ नोंबो लामा मोनदों आनारीजों ? 
आनाराम - इस नङाब्रा फंबाय बान्दि मालायखि एसेबो रायलायनो मोना ? 
बिनाराम - मोनो मोना दा आफा फैब्ला मिथिगोन । नों मिथिखा नोंसोर सानैजों रायज्लायनायखौ न खनानिफ्राय गासैबो खोनासंजोबदों , आफानो दा बावैनो खिन्थानानै होजोबगोन आं । ( बिनाराम थाङो ) 
आनाराम - मा बुंखो , मा बुजिखो । लेखा फरा रोङैनि आखल मोजाङानो गाज्रि जायो गाज्रियानो मोजां जायो । आफानो नङैखौनोथʼ बानायनानै खिन्थाथारसिगोन बियो । ( थाङो ) 

खिन्थि गाबा
सम - फुं
हादाब - दयाराम गोरानि न । न सिङाव दयारामा बिसिजों रायज्लायबाय थायो । 
दयाराम - ( गुलगुलि हंखा सोबै सोनै ) जोंहा देग्लाइ फिसा आनारामा बि . ए . होगोन । आंथʼ बि . ए . होखांनानै बिखौ हाबा होनो सानबाय । ना मा बुङो नों थफी ? 

थफी - हाबाखौलाय होया माथोसै । फिसाया हाबानि बैसोआबो जाबाय । फा नोंलाय सोरखौथो लायनो सानखो ? 
दयाराम - ( दसे सान्नानै ) बेखौनो लायनो सानबाय । 
थफी - सोर बेखौनोसै ? 
दयाराम - ( खरʼ खुरनानै ) इसराम मेब्लानि फिसाजो बिनहारीयालाय । फराया फराया सात्रबृत्रि फरायलायबाय जोंहा फिसाया । 
थफी - आंबोथʼ बेखौनो सानगासिनो दं । नाथाय आनारामा सैगोन दा ? 
दयाराम - मा सैनाय सैयैबावसै बिलाय । बिमा बिमामोना जायखौ लायो बेखौनोथʼ लानांगौ । 
थफी - ( दसे सानहाबनानै ) आनारामनि मत लायाब्ला आं जेबो बुंसʼनो हाया । गथʼवाबो पुजा बन्दʼवाव फैबाय । बे समावनो बिनि मत सोंनागौ जादों । 
दयाराम - ( गुल गुलिखौ दोननानै ) हिन्जाव जाथिया बिदिनोसै आरमा । खालि फिसानि मत नङाब्ला खामानि मावनो हाया । आंलाय मत तत मिथिबाय थाया । बिफानि खामानिखौ बिफा मावगोन । ( बिनारामा हाबफैयो ) 
बिनाराम - नंगौ आफा नंगौ । मा मत तत बिलाय । आंबो खोनानो मोनदों मेब्लायानोखि फिसाजोखौ आदानोनो हरनो जोबोत गोसोथार । बिनहारीयाबो बिखौसो मोजां मोनो । नाथाय आदाया । 
दयाराम - बुं फिसा , बुं मा बुंनो सानदों । 
बिनाराम - ( एसे सासु मासु खालामनानै ) आनारी आरो आदामोना मैया सानैजों माबा बुरुं बुरुं गोबाव रायलायबाय थादों । आं नुसन फैनायनिफ्रायसो आनारीया थांदों । 
दयाराम - [ राग जोंनानै ] मा शालि बैथालीया बिदिसो ! आं बेखौ दासिम बुंगासिनो दं बोराइ बुरै गोयैयाव आनाराम बिनाराममोनजों रायज्लायनो मोना होन्नानै । गलामनि फिसाजोफोरा आखल गैमारासो । 
थफी - आंबो बेसेबां रायो आनारीखौ थेवबो मानिया । आनारामानो जोबोत लाइ होथारबाय बिखौ । 
दयाराम - जोबोत सीमा बारथारबाय बियो । बेखौ थिकना साजा होआब्ला जाथारनाय नंलिया । 
बिनाराम - आरो बिलʼ नङा आफा । आदायालायनो बिनहारीखौ हाबा खालामा । आनारीखौ हाबा खालामथारनो । 
दयाराम - [ थफीखौ ] खोनाबाय नों - नोंनि फिसा गिबिनि आखला बे मोनजारोङै गलामनि फिसाजो बान्दिखौनो हाबा खालामनो लायनो हो । जोबोत साबगौ बाथ्रा बे । फेलेरनि आरो बिमा बिफानि मान दानखौसो सिफायथारगोन बे गथʼवा । नायगोन दा आं बबे राहायै आनारीखौ हाबा खालामग्रा बे । 
थफी - फा खालामथारब्ला मा खालामनो फालाय ? 
दयाराम - जेरै बिमा एरै फिसा । बे बान्दिखौ नों बिहामजो लानोसै ? मुलुगावखि नोंहा बिहामजो गोमादों । 
थफी - आं मिथिया बिदिब्ला । नों जायखि खालामा [ थाङो ] 
बिनाराम - आफानि हाबायाव आइयालाय मा माना होनो हानोसै । आनारीनि बारदावली आखलखौबोथʼ नायनानै थाथावा । 
दयाराम - आच्छा बेफोरखौ आं दंसै । थांनायसाय बिनाराम नोंदाया बेसिम फैथो , खिन्थाहै । [ बिनारामा थांङो ] 
आनारी ! आनारी ? 
आनारी - [ आनारीया हाखु दाखु हाबफैयो ] मानो गोरा ? 
दयाराम - [ राग जोंनानै ] मानो नुनो नङा , नों मैया मा दष खालामा बुं माबार । 
आनारी - [ उमु चुमु जानानै मोसा नाङो ] मा दष खालामा आं गोरा । माथो जेबो हामा हाबा मावाखैमोन आं । 
दयाराम - होम ' हामा हाबा मावाखैमोन ' । जोबोत मोजां बाथ्रा बे । मैया मानो आनारामजों इसि गोबाव रायज्लायबाय थाया । माना होखायाखैमोन आं नोंखौ आनाराम बिनाराममोनजों रायज्लायनो मोना होन्नानै । 
आनारी - [ गाबा मोखाङै ] आंबा रायलाया होनदोंमोन । आदायासो ब्रा ब्रा खाथियाव लिंहरनानै रायज्लायदों । 
दयाराम - [ मोसेर नायनानै ] मिथिबाय बिनि बान्थाया मा जागोन सालि [ दयारामा आनारीनि खानायाव हमनानै बुंहा खालामब्लानो आनारामा फैनानै बिफाखौ हमथा फैयो । ] 
आनाराम - [ बुहां जानाय आखाइखौ हमथानानै ] सि : आफा जोबोत इनाइ बे । मालायनि फिसाखौ दाय गैया फोदो गैया बुनाया । बिनि दषनि बान्थाया आंसो मोनथावगौ । [ आनारीया थाङो ] 
दयाराम - [ रागखौ दमायनानै ] होम ! जोबोत इनाइ - नोंनि आखलाखि जोबोत इनाइ नङा ? आरो जुथे रावसो बुंफैदों नों ? फेलेरनि हांगार । आरो आं खोनानो मोनदों नोंलायनो बिनहारीखौ हाबा खालामा ; बान्दि आनारीखौसो हाबा खालामगोन जोबोत गोथाव बाथ्रा बे । नों बिनहारीखौ हाबा खालामब्ला खालाम नङाब्ला । 
आनाराम - नङाब्ला मा खालामनो नों ? 
दयाराम - नङाब्ला आं जेरै गोसो एरै खालामगोन । आरो खोनासं आनाराम - नों दिनैनिफ्राय आनारीजों रायज्लायनो मोननाय नङा आरो हाबाया देग्लाय फागुन मासावनो जानांगौ बिनाहारी जों । [ दयाराम थाङो ] 
आनाराम - बे हाबाया जाथारनाय नङा आफा । [ हार्सिंङै ) आइ आफामोना सानो दस्रा , आर आं सानो दस्रा । जायखौ नांगौ सानो बेखौ मोना आरो जायखौ नाङा सानो बेखौसो मोनो । नायगोनदा आंबो बबेनि दैया बबाव बोहैलाङो [ आनाराम थाङो ] " फैसाली गोग्लैयो " 
खौरां गानै
( दिन्थि गासे ) 
बेला - बेलासि । 
हादाब - [ समाबारुनि न सानद्रिनि खाथि जिरै जिरै समबारुवा बिसिजों रायज्लायबाय थायो ] 
समबारु - मिथिबाय बेलाश्री ; जोंनो गसाइया धोन दौलत हराखै । जा इसे माइ गायो बेखौबो बोसोरि बोसोरि दै बानाया खहा खालामलाङो । आरो खुनु बोसोरावथʼ गायनांगौ समाव अखायानो हाया । एफाग्राब मोवसेयावबो मोनाब्ला मा खालामनो दे । बबे राहाजों आनारीखौ सुखʼ हैबावनो । 
बेलश्री - उ : आनारीनि खोथाखौ रायखांबाथाय गोसो ग्रुब मोनखाङो आंहा । सिबाय फिसाया जारलायाव दं । आरो आं खोनानो मोनदों जे आनारीखौ फिसाज्लाफोरजों रायलायनो माना होबाय आरो बिसि थफीयाबो नंनायनि नङैनि दाय गैया दोफो गैया आनारीखौ बुगासिनो , रायगासिनो नो । उ : जोबोर इनाइ बे । [ मोदै हुगारनानै ] जाखा मालायखि एफाग्राब असिद आनासार बाहाय नांगौ ? 
समबारु - फा मोदै हुगारबालाय मा जानो आनारी बिमा मालाय गोरा गोरोंनि बाथ्रा । बुंब्लाबो बिसोरनोसै - अनबाबो बिसोरनोसै । [ खरʼनि फालिखौ हाननानै फाफ्लियाव लायो ] गसाइया मालाय एफाग्राब नायहरैया हामगौ होनब्ला जोंखौ ? रांखाउरि गोनांजोंलʼ गसाइया थायो नामा ? नायबावनि दा बे बोसोराव आबाद मोनोना मोना । समबारुवा गैजायाब्लाबो मावनोखौ अरायबो आ होनफेरा । [ गेब्लाया फैयो ] 
गेब्ला - [ लांगोनानिफ्राय गाबज्रि बोयो ] सरमबारुवा दं नामा नवाव ? 
समबारु - सोरबा ? दं लै । [ गेब्लाया हाबफैयो ] नै माथो गेब्लासोलै । आनारी बिमा थां थां खामफ्लाइ लायनानै होफै । 
[ बेलश्री थाङो आरो खामफ्लाइ लानानै फैयो ] 
समबारु - [ खाथि जिरनायखौ दोनथʼनानै ] दे जदोलै गेब्ला फंबाय । दालाय मा मोनजाबावलायखो नों । अमासि । चाहा चिनिबो गैजा रोंथारा । 
गेब्ला - फा मा चाहा ब्रा जोंफोरनोलाय । दंब्ला देन आमोखाफोरा गरदसे गरदनै . . . . । 
समबारु - जौवादेन गैथारालै गेब्ला । आं गोङैखाय जौ संनायखौ गारथारबाय । ओंखामाबा जानो गैयालै आरो जौ । [ बेलाश्रीया थाङो ] 
गेब्ला - गैयाबा गैयासैलै - 
समबारु - फा मानो फैयामोन गेब्ला ? माबाफोर गोनां हाबा दं नामा ? 
गेब्ला - गोनां हाबा गैया मालाय फैनो मोनला होनब्ला ? 
[ सिलिम फुसिगि लागायनानै सोबो ] 
समबारु - इस ! नङाब्रा फंबाय ; गामाखालि फैफेरा फैफेरा दिनै फैनायखाय सोंदों आं । मेब्ला गावबुढ़ाया देग्लाय बेसेग्राब मोनखोब्रा आबादखौलाय गेब्ला ? 
गेब्ला - माइखौ बियो ल्दाम मोनथारदोंलै देग्लाइ । हु दलरनि फाथोआबोथʼ द्लाम जाथारदोंमोन धाना देंग्रानो हरसे हरनानैबो द्लाम थाथारगोन । 
समबारु - गोनाङा जेब्लाबो गोनांसैलै । गैयालै आंहालाय बोसोरि बोसोरि मोनथारा । फिसा आनारीखौ सुखʼनानै लाबोनो होननानै फाथोबो द्लाम मावदोंमोन आं । दै बानायाव साफाइ जाजोबासै । आंहा बरादानो मोन्दा जेब्लाबो । 
गेब्ला - आंहाबो ब्रा , जानो थोगोनखि थोआ । [ दसे थानानै ] अ : मोनसे बाथ्रा समबारु ! मेब्लानि फिसाजो बिनहारीखौ दयाराम माहाजोननि फिसा गिबि आनारामनो नायफैबाय नङालै । आनारामा बि . ए . होखांब्लानो हाबा जागोन होननाय खोनादों आं । 
समबारु - [ खाथिखौ जिरफिननानै ] नंमारगौ ने ? 
गेब्ला - नङा माथोलै मावरियायानोब्ला खोनानानै फैथारदों । नाथाय - नाथाय । 
समबारु - मा नाथाय ब्रा बुंना मा बाथ्रा ? 
गेब्ला - बाथ्रायाथʼ जेबो नङालै , नाथाय मानोबा आनारामा बिनहारीखौ सैयानो । नोंसोरनि आनारीखौसो हाबा लानो समाय लाथारबाय । नाथाय बिमा बिफाया आनारीखौ होथारा । एरैनोथʼ बान्दि बिनि सायाव लेखा रोङा , फारा रोङा । 
समाबारु - [ मोसा नांनानै ] आनारामा आनारीखौ जनो नागिरनाया नंमारगौ ने ? 
गेब्ला - नंगौ लै आदा । नंखाय नङाब्ला गाबोन माउरियानियावनो सों । 
समबारु - जोबोर मोसा नांनायनि बाथ्रा बे । बिसोर जादों गोजौ फेलेर , रांखाउरि गोनां मानिजाग्रा गोरा आरो आंनि फिसाया जादों बिसोरनि बैनाय बान्दिजो । बान्दिजों माहाजोननि फिसाजो हाबा जानायखौथʼ आं नुफेराखै खोनाफेराखै । गोरा गोराजोआनो होथारनाय नङा थैब्लाबो । 
गेब्ला - बेनोथʼलै समबारु आदा । गोरिब गुन्द्रानि फिसाखौ गोरिब गुन्द्राया हाबा लायाब्ला धोनिफोरालाइ सौद्द माइलनिफ्राय निमाहा होखायो । आनारामाबो बि . ए . फरायलायनानै बान्दिजोखौनो । 
समबारु - जानाय नङालै गेब्ला । जेब्लाबो जाफुङा । 
गेब्ला - आनारीखौ जनो नागिरनायखायनोथʼ सानसेखालि आनारामा दयाराम जों जोबोर रायजादों । आनारीयाबोथʼ गियाखैब्ला । 
समबारु - [ खरʼ हमनानै ] बिदिनोसैलै - नंनाय नङैनि आंनि फिसायासो साजामोनगासिनोसै । 
गेब्ला - फा बेसेबां रां होनानै सुखʼनांगौ ? 
समबारु - 500 रांथारलै । खनसे आखालाव आरो फिसा अखन्दानि जब्रायाव थेखा जानानै दयाराम माहाजोननिफ्राय थाब सुखʼफिनगोन होननानै हावलाद लाबोनाय जादोंमोन । नाथाय बाथ्राखौ लाखिनो हायैलाय फिसाजो आनारीखौनो बान्दि बैहोनाय जादों । जा हाहु दंमोन बेबो बनदक होयैनो होयैनो दखʼरसेलʼसै । [ खरʼ खुरनानै ] मा खालामनोब्रा गेब्ला । गोदो आंनि अबस्थायाबा जोबोर मोजां थारमोन । 
गेब्ला - बिदिनोलै मानसिनि अबस्थाया जेब्लाबो मोनसेयैनो थांजोबा । दिनैनो धोनि , गाबोननो गोरिब गुन्द्रा । आरो दिनै गोरिब गाबोननो धोन दौलदजों जोइ जोइ मोइ मोइ । बेनोथʼ मुलुगनि नेम । गोदो आंहाबोथʼ गाहाममोन ब्रा - नाथाय मा खालामनोसै । बाथ्राया सावरायब्ला बाथ्रा ओंखारोब्रा आदा । आच्छा हराबो जाबोगौ आं थांनोसै , माब्लाबाफोर आंनियाव दाबखा लोंनो थांब्रा । 
समबारु - बाब ! दाबखाखौ आं गोजाननिफ्राय निमाहा होथारबाय लै दासान्दि । 
गैब्ला - देलै । लोङैखौथʼ जर खालामनानै लोंहोनो हाया । [ थाङो ] 
समबारु - [ हार्सिंङै ] गेब्लाया जि खौरां लाबोनानै आंनो खिन्था फैबाय नंगौ बाथʼ गाहामजानाय नङा । बि . ए . फरायलायनाय आनारामाखि आंनि फिसाजो लेखा रोङा , फारा रोङाखौनो जगोन । आरो बिनि सायाव बान्दिबावसो आच्छा जाय जेरै जादिया । गसाइया जा खालामो बेनो मोजांनि थाखाय । बे खौरांखौ बुरिनोबो खिन्थाहैनांगौ जाबाय । [ थाङो ] 
( दिन्थि गानै ) 
बेला - [ मोनाबिलि ] 
हादाब - [ मेब्ला गावबुढ़ानि न । बिनहारीया बिबार बारियाव हार्सिङै माबा माबा जिंगा सिबाय थायो बिबार लो दोंनै सुयो । 
बिनहारी - [ बिबार बारियाव सारिगिदिं नायदिं नायदा खालामनानै ] बेसे समायना रमायना दिनैनि मोना बिलियालाय । गेवलां मावथि अखाफोराबो मुलुगखौ जोंफब होनो फैगौ हनै लोब लोब बारायबोनानै । बिबार बारियावबो गेवलां गेवथां बिबार बारदों । अख्रांनि हाथरखि हालायाबो मुलुग फार्से मिनिखैरे मिनि हरदों । बेसे मोजां आनान गसाइनि दानाया । बोथोरा थांदों आरो फैदों हालो दैलो । नाथाय गोजामबोथोरा हनै माथो फैफिना बोथोरनि लोगो लोगो मानसिनि बैसोआबो थांदों खोन्दो खोन्दो । मानसिनो मा हरदों मा हराखै गसाइयालाय । नाथाय सिखोला बैसोनि हास्थायनाय जिरादखौलʼथʼ मोननो हराखै गसाइया । जिउवा फैमाल [ दसे लो फार्से नायनानै ] बेखौनोथʼ जिउनि मोदाय होननानै दासिम फुजिगासिनो दं आं । आदा ! आनाराम बेसे मोजां नों , मेगन बेरस्रां बेरस्रां आदै मदʼ मदʼ , जेब्लाबो मिनिखैरे मोखां । नों बादि जिउनि मोदायखौ मोनोब्ला आंनो मुलुगाव जेबो नांलिया । नै आदा [ मालाखौ नायनानै ] बिबारनि लो दोंनै सुखाबाय आं । आं गानगोन दोंसे आरो नों [ गानहोनो नागिरनानै ] गानगोन दों . . . . । अ बेथʼ बेहाय गैया । बिदिब्ला सोरनो गानहो बावलायखो आं । [ अब्राम हावफैयो ] 
अब्राम - नै फैबाय आं बिनहारी आगै । गानहोदो दे आंनि थाखाय सुनाय बिबारनि लोआ । [ गोदोनाखौ गंग्लायनानै होयो ] 
बिनहारी - [ लाजिनानै आरो राग जोंनानै ] छि : लाजि गैया , गन्थं हावरियासो माथो , जायखौ नाङा नङो बेनोसो माथो । मान दान गैया नोंहा सिख्लाजों हराव हार्सिङै नुजानो ? थां माबार बिनिफ्राय [ बिबारनि लोखौ लाखोमायो ] 
अब्राम - [ मिनिस्लु जानानै ] फा मानो राग जोंखो दिनैलाय बिनहारी आगै ? आबां मा लांखानिफ्रायनो नोंखौनो हास्थायगासिनो दं । नों गोसो फोथायनाय नङा आगै , आंनि जिउवा नोंनि थाखाय बेसेबां गाबखाङो । आं बिखा बिख्लोजों नोंखौ मोजां मोनथारो सना । 
बिनहारी - [ दाबसेथिङै नायहरनानै ] छि : लाजिया नों बिदि बुंनो ? नों बिखा बिख्लोजों मोजां मोनबालायखि आं मोजां मोनो ? 
अब्रम - आं बादि मायनारा फरायनानै थानाय मदद जांगिला हाबा हुखा लेखा फरायाव आखा फाखाखौ जवाब्ला सोरखौ जनो । नाय नै [ गावनि गाननाय जोमनायखौ दिन्थिनानै ] आं बेसे मोजां मोजां फसाग खालामो , बेसे मोजाङै थायो । आं बादि सोरबा दं बे खाथि खालायाव ? 
बिनहारी - इ ! लाजि गैथारा , गाननाय जोमनायजोंखि सोरबा हिन्जावखौ मोजां मोनहोनो हायो ? नोंलʼखि मायनारि फरायदों ? नोंनि खुरै कतʼ आइ , ए . बि . ए . फरायनाय दं । एफाग्राब रोंनानैबो बोरो माथो नों बादि देरगानानै लाया ? छि : आंखि आजुलि नोंनि बाथ्रा आरो गाननाय जोमनायजों बुरखाय जानो ? 
अब्राम - [ राग जोंनानै ] बारा बाथ्रा बुंनो नांलिया बिनहारी । फंसेलʼ बाथ्रा नों आंखौ जनो ना जवा । 
बिनहारी - [ राग जोंनानै ] थैब्लाबो जवा । 
अब्राम - नों जनो ना जवा देनांसो मिथिगोन । नोमफायाथʼ आंनो जासिखाबाय । 
बिनहारी - छि : लाजि नाङा नों नंखाय बाथ्राखौ बुंनो । आफाया नोंखौ नायनोबा हाखाया । 
अब्राम - [ एसे दाव बोनानै ] दाबो बुं बिनहारी नों आंखौ मोजां मोनो ना मोना । 
बिनहारी - दाबो देंनांबो थैब्लाबो मोजां मोननाय नङा । 
अब्राम - आच्छा नायनि दा । सोर रैखा खालामो नोंखौ । नोमफायाथʼ नवाव गैखाया । [ अब्रामा बिनहारीनि आखायाव थाब्रोम हमफैयो आरो गाज्रि हाबा मावनो नाजायो ] 
बिनहारी - [ हाबु दुबु जानानै ] सोर दं रैखा खालाम । [ हज्रि खावनायखौ खोनानानै आनारामा थाब फैयो ] 
आनाराम - [ अब्रामनि आखाइखौ बोखानानै ] छि : पापनि अधम हाबा मावनो नागिरदों नों । सोरखार जालिया जानानै सासे हिन्जावनि सायाव इनाइ हाबा मावनो नागिरनायाखि गाहाम । सरम गैया मान दान गैया नोंहा । [ बिनहारीया आनारामखौ आथिंनिफ्राय खरʼसिम नायो ] 
अब्राम - [ राग जोंनानै ] मान दान सरमनि बाथ्रा बुंफैनो नों सोर ? आं जायखि खालामा नों माना होफैनो सोर । दिनै आं जा अपमान मोनबाय बिखौ आं नोंनि सायाव सानसे खिथिर होखारगोन आं । नायनि नों अबाव बि . ए . फरायनाय [ अब्रामा थाङो ] 
बिनहारी - [ आनारामनि आथिङाव गुगुरुब खुलुमनानै ] आदा ! बेसेबा दिननिफ्राय दिनैसो । 
आनाराम - सि : बिनहारी [ बोखांनानै ] नाङा नाङा खुलुमलायनो । 
बिनहारी - [ आनारामनि मोखाङाव मिनिखैरे नायनानै ] आदा ! जोंनि गोरिब नवाव इसे जलां । 
आनाराम - [ सासु मासु खालामनानै ] नाङा नाङा बिनहारी । आंहा गाबोननो गुवाहाटीयाव थांथार नांगौ । गसाइ गामियाव इसे खामानि गोनांखाय थांब्रबदोंमोन आं । आं थांनोसै । [ बिनहारीया खुलुमो ] नाङा नाङा । 
बिनहारी - [ मोदै हुगारनानै ] थांनो नालाय थां आदा । दा बावैनो फै आदा । 
आनाराम - नायगोन दा [ आनाराम थाङो ] । 
बिनहारी - [ नुजासेमानिखौ आनारामखौ नायहरो हारसिङै ] आदाया मानो दिनै धमकेतु बादि थाब नुजा फैबाय , थाबगोमो लांबाय [ हांमा सुरनानै ] हाबाब मा एसे मोजां आदायालाय । लेखायावबो जेना आखलावबो जेना , नायनोबो मोजांथार थग गोनां , मदद जागिला । बबे आखायजों गसाइया दायानो बेखौलाय । [ लोखौ नायनानै सानदोंमोन आं लोखौ बेनो गानहोनो । नाथाय लाजिनाय थाखाय आं हायाखिसै । हिन्जाव हारिनो एफाग्राब लाजिनाय हरदों अबंलाउरिया । सानदोंमोन आं बिखौ लोगो मोनबानो बिनो गासिबो गोरबोनि बाथ्रा बेखावनानै खिन्थानो । नाथाय जाफुङाखिसै । हाबाब आदा नोंखौ मोनाब्ला आंनि जिउवानो फैमाल जागोन । [ थाङो ] 
( दिन्थि गाथाम ) 
बेला [ सानजौफु ] 
हादाब [ अब्राम ब्रह्मनि न हारसिङै माबा माबा बुङो ] 
अब्राम - जोबोर अपमान बे , जोबोर अपमान बे नंखाय सासे हिन्जाव जोंनो बिदि मान सिफाय जानो । आरो आनाराम नोंबाथʼ आंनि मानखौ जोबोर सिफाय थारबाय । जोबोर इज्जत हानि जाथारबाय आंहा , जोबोर जोबोर [ थबेना हाबफैयो ] 
थबेन - हाब मा जोबोर जोबोर होनबाय थाखोब्रा अब्राम बाबु । 
अब्राम - नै माथो आपुनिसोलाय । ज नोंथां ज । 
थबेन - फा मैया सिकाराव थांनाया सिकारखौ मोनबायथʼ नोंथां ? 
अब्राम - हाबाब - सिकार मोननोलायनो - बेसे गिदिर अपमान लानानैसो फैनांदों । सिकाराथʼ मोनबायमोनलै । नाथाय गावहां खालामनायावनो बबेनिफ्रायबा साला आनारामा फैनानै गासिबो फैमाल खालाम जोबासै । थोजासे अपमानसो हरासै आंनो बे साला आनारामा । 
थबेन - बे फाजि आनारामालाय बबेनिथो देमुख जाथिदों ब्रा । बि . ए . फरायमालाय जोंखि बेखौ मानि नांगौ आरो गिनांगौलै । जतदारनि फिसा होननानै जोबोर देरगानानै लाथारोलै बिथां । 
अब्राम - बिनि देरगानाया अबाव लोमनो ब्रा । आंथʼ जा अपमान मोनबाय बिनि खिथिरखौ होखाराब्ला नागारालै थबेन बाबु । 
थबेन - जोबोर बारथारबायलै बियो । आरो आं खोनानो मोनदों अखनबा बियो फरायसा सानै साथामसो लानानै गामि गिदिं गिदिं लेकचार होबायबायोनो । जौ गारनांगौ , अमा गारनांगौ बान्दि रुवाथी दोननाय नेमखौ नागारनांगौ होननानै । उ : जेन मानसि महरै मोदायसो जानानै फैदों गामियारि बरʼ हारिखौ फोसाबनो । 
अब्राम - बिदिखौ जाम्बानि आउनायनाय सारा आं जेबो बुङालै थबेन बाबु । सोरबालै आबै आबौनि जिरादफोरखौ गारनो हायो ? जौ अमानि देरसिन जिराद मुलुगाव गैया । 
थबेन - आंथʼ जौ अमाखौ रासिन लोंनो जानोसो बरʼ जाम्बा जाम्बिफोरखौ बुंगासिनो दं । आरो बान्दि रुवाथी दोनाब्ला गोरिब बिमा बिफाफोरा बोरै थांनोब्रा । 
अब्राम - नङा माथोब्रा नोंथां । मिटिं दावथिङाव लेकसार फेकसार होनाय मानि फाग्लानि आवनायनायसोलै । खनसे बरʼ सभायाव सासे लेखा गोरों भद्रलका बुंदों बरʼ हारिया दाबो हाखराव गोलैसोनानै दं । मालाय हारिफोरा सिखार जोब्बाय खालि बरʼलʼ दंसै । बिदिखायनो नोंथांमोना बयबो जागि नांगौ । हाबाब ! मा जागि नांगौ बाथ्रा लै बं ! हिन्जाव हिन्जावफोरा जागिबाय दे , हौवाफोराबो दानिया जागिनांसिगौ होनब्ला । आंथʼ बाथ्राखौ खोनानानै जोबोर मिनिथारदोंलै नोंथां । 
थबेन - बे एसेलʼ रोंनाय मानसिफोरा मा बुङो मा बुङाब्रा । बिसोरनि मथेबा बरʼ हारिया सिखारनांसिगौ । माबोरै सिखारबावलायखो , जोंबोना उन्दुनायनिफ्राय सिखारो । 
अब्राम - [ मिनि गाग्लाबनानै ] जोबोर जाम्बालै बिसोर , जोबोर जाम्बा । अ , मोनसे बाथ्रालै , थबेन बाबु जों आनारामनि हाबा हुखायाव अरायबो हेंथा खालामनानै होनांगौ जाबाय । बेदि जा माहारि फोसाबनो नागिरदोंब्ला जाम्बा जाम्बिफोरा गासिबो बमब्रेजागोन । बिदिखायनो मिटिं दावथिङाव बियो जा बुङो बिनि उल्था जों मानसिफोरखौ बुजायनानै होनांगौ । ना मा बुङो नोंथां आलाय । 
थबेन - [ मिनिनानै ] अलराइट , थेंखाउ अब्राम बाबु । जोबोर गाहाम हाबा जागोन बे । 
अब्राम - नाथाय बिनि फंबाय बिनारामखौ आखायाव लानो हायोब्ला हामगौमोन । होनब्ला जोंनि आमायाबो हासिल जागोन । 
थबेन - नंगौवानोथʼ । बेखौ आखायाव लानांगौ जाबाय । 
अब्राम - माब्लाबाफोर लोगो मोनहर बायोब्ला बेखौ फुस्लायनानै जोंनि दलाव लाबोगोन । आच्छा ! बे बाथ्राया थांथोंसै । बिनहारीखौ मा खालामबावनो ब्रा नोंथां ? 
थबेन - नोंथाङा बेखौ गिनो नांथारा । जौ बटल नै बटल थामसो होब्लानो बिफा मेब्लाया राजी जाथारगोन । गाबोननो थांथार नोंथाङा , मानोना ' शुभश्स शीघ्रं ' । आरो अमा बोरमा जाहोनो खुगा दामबो । होनब्लानो अबे मेब्ला गावबुरा बिलाय । 
अब्राम - नोंथांनि बुध्दियानो अलराइट । गाबोननो थांथारगोन आं । नायनि मेब्ला गावबुराखौ राजि खालामनो हायाब्ला आंबो अब्राम सोरखार नामखौनो लाया [ बिनारामा हाबफैयो ] 
थबेन - नै माथो बिथां बिनारामसो । फा बबेनिफ्राय ब्रा नोंथांनि बाथ्राखौ दासो रायज्लायदोंमोन जों । 
अब्राम - ज ज बिनाराम बाबु ज [ बिनरामा जयो ] 
बिनाराम - आं मेब्ला गावबुरानिसिम फैदोंमोनलै । फैबाय जेला अब्राम बाबुनि न - बां नायलांनो साननानै हाबफैनाय जादों । 
अब्राम - नोंथाङा फैबाय हामबायलै । बाथ्रा गोबां दं नोंथांजों । 
बिनाराम - मा बाथ्रा ब्रा अब्राम बाबु ? 
अब्राम - [ खरʼ खुरनानै ] बाथ्रायाथʼ बारा गोबां नङा लै । नाथाय - नाथाय जों खोनानो मोनदों नोंदा आनारामा नोखि नोंखौ ननिफ्राय होखारनानै बिमा बिफानि सम्पत्तिखौ गावनो सेनानै लाजोबगोन । 
बिनाराम - [ राग जोंनानै ] हाब बिदिसो आनारामनि फन्दिया । आं लेखा रोङाखाय आंखौ थगायनो नागिरदों । नायगोन दा बबे मानसि बिलाय आं थासान्दियाव बिमा बिफानि सम्पति सेनानै लाग्रा । 
थबेन - आरो बेलʼ नङा बिनाराम । आनारामा गामिनि मानसिफोरखौ जोबोर बमब्रायथारबाय जौ अमा गारनांगौ हननानै लेकसार ना फेकसार मारियो बियो अखनबा । 
बिनाराम - उ : लेखा रोङा मालाइखि बेजों बमब्रायजानाय मानसि [ राग जोंनानै ] शाला आनाराम नायगोन दा आं [ अब्राम आरो थबेना सानैजों रायज्लाय खोमाथो । ] 
अब्राम - [ आच्छा बिनरामा ! नों जिंगासिनो नाङा ! नों जोंजोंलʼ लोगोजा होनब्लाबो आनाराम ना मा राम बियो ननिफ्राय लांफैथा होनानै खारनांगोन । 
बिनाराम - आच्छा बिदिब्ला नोंथांमोननि बाथ्राखौनो लासिगोन आं । आरो आफानोबो बे बाथ्राखौ खिन्थाहैगोन आं । आच्छा आं थांनोसै [ थाङो ] । 
अब्राम - बिनारामखौथʼ आखायाव लानो हाबायलै थबेन बाबु । 
थबेन - [ मिनिनानै ] जोबोर गाहाम फन्दि जाथारबाय लै जोंना । बे बाराव बे बाराव हि : हि : हि : । 
अब्राम - जोंजोंखि सोरबा हायोलै । थौ मैया जौ बायनाय बटल थामजों दाव खाजि जों ग्रोम लोंहैदिनि । 
थबेन - अलराइट , थेंखाउ । बेफोर मानि नोंथांनि मेहेरबानी [ थाङो ] । 
दिन्थि गाब्रै
बेला - [ फुं ] 
हादाब [ दयाराम माहाजोननि न ] । दयाराम हार्सिं सेयाराव जनानै हा - हु - थाखा फैसानि हिसाब सानबाय थायो ] 
दयाराम - [ हिसाब बिलायखौ नायनानै ] बे बोसोराव आंनिया जाबाय ( 10 , 000 / - ) जि रोजा । आदि सुखानिफ्राय द रोजा । सिम्बोर गामि परजानिफ्राय से रोजा आंनि ननि माइनिफ्राय हाजार मोनथाम रां । [ बिलाइखौ उल्थायनानै ] आच्छा खरसा बे बोसोराव बेसे थांखो बिदिब्ला ! धाना देंग्रानो थांबाय नैजौ रां नवाव जानाय लोंनायाव थाबाय स मोनबा फिसा आनारामनि कलेज खरसाव थांबाय हाजार मोनसे [ मोच्सा नांनानै ] बाब ! हाजारसे पुरा थांबाय आनारामनावनो । फा एसेग्राब रांखौ माब्ला सुखʼ फिननो बिलाय आंनोलाय ! [ दसे सानहाबनानै ] अ ! बावथारदोंसोलाय । बिनहारीनिखौ सोंनाय आरो बिबानाव थांबाय स मोन्नै रां ! हाबाब [ हिसाब बिलाइखौ ख्लोब जोख्लोबनानै ] एसेबां खरसा ! 
मेब्ला - [ लांगोनानिफ्राय गाबज्रिबोनानै ] गोराया नवाव दं नामा ? गोराया ? [ हाबफैयो ] 
दयाराम - [ थाबनो हिसाब बिलाइखौ फार्सेथिङै दोनखोमानानै ] सोर ? नै माथो बियायसोलै ? आनारी ! [ आनारीया फैयो ] थां चेयार गंसे लानानै फै माबार । [ थाङो ] 
मेब्ला - [ खरʼनि फालिखौ खेवनानै ] बाब ! बिहामजो लाबोआ हसिया बियाय लिंखाथारखोब्रा नोंथां । 
दयाराम - [ खरʼ खुरनानै ] लाबोआखैबाबोथʼ मास मोनब्रै - मोनबानि उनाव लाबोगोनथʼ । दानो लिंखानायाबोथʼ बिनो - देना लिंनायाबो बिनो । आनारी , आनारी । चेयार लाबो । 
आनारी - नै लांगौ गोरा [ सिंनिफ्राय आनारीया बुंहरो । आनारीया चेयार लानानै हाबफैयो ] 
दयाराम - साली , एफाग्राब गोबाव खालामनांगौ सेयार गंसे लाबोनायावनो ? थां सिलिम लगायनानै लाबो आरो साहा फुदुंनानै लाबो । बे दाउला भेराखौ सिथारनानै सबाय खारैजों सं । 
मेब्ला - इस ! नांबाय थायालै नोंथां एफाग्राब लाहार फाहार । 
दयाराम - उ : ! नोंथाङा बरʼ बोसोरजों दिनैसो खुनसे . . . आरे , माथो थाङाब्लानो गसंबाय थाखो आनारी , सिलिमा लगायनानै लाबोग्रो । [ थाङो ] बिदिनोलै नोंथां गलामनि फिसाजोफोरा आखल गैथारा । 
मेब्ला - फा सोरनि फिसाजो जाखो नोंथां बियो ? 
दयाराम - इस ! समबारुनि फिसाजोखौलाय नोंथाङा सिनायाखिसैलाय । 
मेब्ला - अ समबारुनि फिसाजोआ बेसो । बान्दि बैफैनाया ? [ दयारामा खरʼ थिखङो ] नायनोबो मोजां , रुप मोजां । 
दयाराम - गलामनि फिसाजोखौ आं हाजारखि रुप गोनां जाथों - बे गलामानो । बिसोरनि रुपखौ सोर . . । 
[ आनारीया सिलिम आरो साह लाबोनानै होफैयो । आनारीया थांफिनो ] अ , लाबोबायानो । दे नोंथां लोंदो दे । 
मेब्ला - [ साहा लोंनानै ] आच्छा ! दयाराम नोंथाङा हाबानि फिनखौ थाबनो खालामब्ला हानसिगौ नामा ? आं बे शाला अब्राम आरो थबेनमोननि अतपाताव थानो हाथारलिया । गाबोनबो हिन्जाव , दिनैबो हिन्जाव जौ बेदर होनानै बरायगासिनो आंखौ । दाखालि आंखौ लामायाव जुगुमदों नोंसाजो बिनाहारीखौ हराब्ला मोनगोन आं होननानै । बिसोरनि फुटानिखौ सोर सैजो खालामबावनो ब्रा ? 
दयाराम - [ मोसा नांनानै गुर गुरोखौ दोनथʼनानै ] हो सोर अब्राम थबेन ब्रा बियाय ? 
मेब्ला - बेलाय हा लावजं गामिनि माइनारा 8 बार फेल खालामनाय देमुख गामि गुरग्रा अब्रामालाय ; आरो थबेनाबो बे गामिनिनो बिनि लेङाय होग्रा । 
दयाराम - [ राग जोंनानै ] हाब बिदिसो बिसोरो ! नोंथाङा मा नायबाय थाखो फालाय , मिटिं खालामनानै मानजा हो । 
मेब्ला - [ खरʼ सोमावनानै ] हाबाब हाथारनाय नङालै आं नोंथां बिदिखौनो देन । बिसोर जादों गोरों गोरा ब्रा । 
दयाराम - बिसोरनि माइनारा फरायनायालाय अबाव लोमनो ब्रा , अ ! नङा होननाया गोनां खोथाखौसो बावदों । हाबायाथʼ थाब होनांगौ जाबायलै बियाय । दा बिबान गिदिर लांबानो थाग थिग खालामबोनांगौ जाबाय ना मा बुङो - नोंथाङालाय ? 
मेब्ला - आंनोथʼ थाब जागौमानि हामगौलै नोंथां । 
दयाराम - नाथाय गथʼनि बि . ए . आनजादाथʼ बैसाग मासावसो जायो । बिदिखायनो आसार मासफोरावसो मोजां जागोन । आच्छा ! बिखौ उनाव साननोसै । नाथाय गथʼनो हाबानि फिनखौ मिथिहोनो नाङा नङाब्ला आनजादफोराव गाज्रि जानो हागौ । 
मेब्ला - हि : हि : हाबा होनबाथाय बाज्लʼखाथारोलै आथिखालनि सेंग्रा सिख्लाफोरा । बिनहारी आइयाथʼ हरखि सान आनारामखौसो सानगासिनोसै । 
दयाराम - [ मिनिस्लु जानानै ] जागोनाथʼ आंनि फिसायाबो जि मोजां [ आनारीया हाबफैयो ] मा आनारी ओंखामा मोनबायथʼ । 
आनारी - [ खरʼ थिंखंनानै ] इंख्रिया मोनाखै । गोराखौ आदा बिनारामा मानोबा न सिङाव लिंहरथʼदों । माबा गोनां बाथ्रा दंनो । [ आनारीया हंखा साहा फेयाथा लानानै थाङो । ] 
दयाराम - मा गोनां बाथ्रा जालायखो बिनारामालाय । आच्छा ! नोंथाङाबो इंख्रि मोनसानदि बेरायग्लांनानै फैदो । 
मेब्ला - दे नोंथां दे । [ दयारामा थाङो ] गोनां गोरानि फाव बेबा मा खालामो बिनहारीखौ फासे नायाब्ला । आंलाइ माबा माबासो खोनाहांदोंमोन । आच्छा बराद दंब्ला जागोन बियो [ मेब्लाया थाङो ] 
दिन्थि गाबा
बेला - बेलासि । 
हादाब - [ दयाराम गोरानि न । आनारीया खानाइ आयलि जायलि हार्सिङै जिंगा सिबाय थायो ] 
आनारी - [ हांमा सुरनानै ] हाबाब गसाइ बान्दिनि जिउवा जेब्लाबो सुख गैमारा । हिन्जाव हारियाव उजियाबालानो हौवा हारियाव उजि हरमोनथाय । बोथोरा थाङो खोन्थो खोन्था । नाथाय बे गलामा अरायबो बिदिनोसै [ मोदै हुगारो ] हाबाब अबं लाउरीया हौवा हारिखौ मा इसे मोजां दानानै हरदों । नायबाय थाब्लाबो आंगाया खाथियाव मोनब्लाबो थोआथोआ बाहायब्लाबो जामनो रोङा , खैफोदाव आफोदाव गोगोम हौवा हारि । आदा आनाराम । नोंनोसै आंनि थैसʼ थांसʼ जिउनि मोदाय । नोंखौ मोनाब्ला बे आनारीनि जिउवा फैमाल । नाथाय बोरै मोननो । बे जादों गिदिर गोलावनि फिसा आइ , ए . बि . ए . फरायनाय आरो आं जादों बिसोरनि आफाखि सुग्रा गलाम बान्दि । हाय [ मोदै हुगारनानै ] गसाइया मा एसे खैफोद हरा आंनोलाय । बे उजिगासेयाव मोनाब्लाबो बै उजिगासेयावलʼ मोनथोंसै आनाराम बादि मानसि महरै मोदायखौ । हाबाब ! आदाया महरै मोखाङै आखलै दावलै जेरैबो थग गोनां अ , आदाया लाइजामावबा [ दबानिफ्राय गांसे लाइजाम बेखेवनानै ] मा लिर हरदों । फराय नांगौ जाबाय । [ आनारीया लाइजामखौ फरायो ] 
लाइजाम
जिउनि अनजालि आनारी , 
गोसो फोथायो नों आंखौ जुदा साननाय नङा । नोंनि थाखाय आंनि जिउवा बेसे गाबखाङो , आं बेखौ बिखाखौ बेखेवनो हाब्लासो फोरमायजोबनो हागौमोन । आंनि गोसो थोनाय अलंबार बादि गोगो आरो गोथार । नाथाय आनारी नोंथʼ आंनो सानसेबो बुङाखै " आं नोंखौ मोजां मोनो " होननानै [ दसे साननानै ] अ नंगौथʼ आंथʼ बेनो आंनि गोसो थोनायखौ खनसेबो बेखेवनानै बुङासै । बे बाराव फैब्ला आं बेनो गासिबो बेखेवनानै होसिगोन गोसोनि गासिबो बाथ्रा [ फरायफिनो ] आं नोंखौ मोजां मोनो , मानोना नों बादि माइनाव हिन्जाव आं मुलुगाव नुवाखिसै । गमामायैनो आनारी नों आखलै दावलै महरै मोखाङै जेरैबो महर गोनां । आरो बारा बाथ्रा लिरनानै मा जाबावनो । नै फैगौ समबाराव आं नसिम सौहैगोन नोंनि बोराव आंनि टेष्ट आनजादा मोजाङै जानानै थांबाय । जोबथारनायाव आंनि अननायखौ नाजाव । - नोंनि आनाराम
अ - दिनैनोथʼ समबार बिदिब्ला आदाया दिनैनो फैथारगोन । [ लाइजामखौ नायफिननानै ] आंनि गोसो थोनाया अलंबार बादि गोगो आरो गोथार [ आनारामा हाबफैयो ] 
आनाराम - [ मिनिस्लु खालामनानै ] मा लिरदों आनारी ; सोर मा लिरदों ? 
आनारी - [ लाजिनानै ] गमामायै फैमारथारबायलाय । आदाया दासो सौफैदों बिदिब्ला । 
आनाराम - औ आरोमा नोंनि अननायाव । 
आनारी - आं चेयार लायनि गसंथʼ आदाया [ थांनानै चेयार लाबोयो ] 
आनाराम - [ जनानै ] फा नोंदाया मा लिरहरदों आनारी । 
आनारी - [ मिनि खैरो मिनिनानै ] सोर आदाया मा लिरहरासै । आंहा बिदा गैनोबा जालिया । मोरोनाव मा लांखायावनो थैलांबाय । 
आनाराम - मिनिस्लु जानानै ] नङा जाम्बि नों दासो सोरनि लाइजाम फरायामोन ? 
आनारी - सोर लाइजाम हरनोसै आंनोलाय सिथोर - बाथोर । 
आनाराम - नङा नों थगायबाय आंखौ । बे दबानि लाइजामालाय माथो जाखो । 
आनारी - [ मिनिस्लु खालामनानै ] जाय लाइजाम हरदों बेनोबा चेयाराव जगासिन दं । 
आनाराम - धोत जाम्बि - आइ आफामोना खोनाबा मा बुंनो आच्छा आनारी दिनै आं फंसे बाथ्रा सोंबावनोसै । नों आंनि जिउनि जुलि लागोनना लाया । बुं आनारी मानोथो सिरि जाखो आरो माथो मोदैसो हुगारखोमादों नोंलाय फा मानो गाबनांगौ जाखोनो ? 
आनारी - [ मोदै हुगारनानै ] आदाया दिनै मानो गोदान बाथ्रा सोंबावखो । नाथाय [ हांमा सुरनानै ] जुलि जानो सानबालाय बोरै मोननोसै । बि . ए . आनजाद होखांबानो नोंहा बिनहारीजों हाबा जागोन । 
आनाराम - सि : बिदि दाबुं नों आनारी , आंनि बिखाया गावनो नागिरो आं बिनहारीखौ जेब्लाबो हाबा खालामथारा नोंखौ सारा । नों आंखौ गोसो फोथाय आनारी । 
आनारी - बिमा बिफा सोंनायखौलाय बोरैथो फेलें खालामनो आदा ? 
आनाराम - जायखौ मोजां मोनो बेखौ मोनाब्ला आरो जायखौ मोजां मोना बेखौ लाबोना लानोसै अब्ला ? [ अन्दर सिंनिफ्राय थफी गोराजोआ - आनारी , आनारी होननानै गाबज्रि हरो ] 
आनारी - नै थांगौ आइजो । आदा आं थांनोसै दे ? गोराजोआ लिंहरबाय । दानो गोराया नुसनफैब्ला होदाव फैगोन दसे जिरायथʼनानै साहा लोंनो ल थांदो आदा । 
आनाराम - थांदो आनारी , आइयाबा मानो लिंहरदों । दा हराव सानैजों रायलायगोन दे । [ मिनिखैरो मिनिनानै आनारीया थाङो ] आनारी थांनाय फार्से दसे नायगोमो हरो । हिन्जाव हारिया बिदिनोसै आरमा जोबोर लाजि गुसुं । गोर्बोनि बाथ्राखौ लाजिनानै बेखेवनानै फोरमाय जोबनो हाया बिखा गावब्लाबो खुगा फुथिया । आइ आदामोना बिनहारीखौ लायनो नागिरदों आरो आं लुबैदों आनारी माइनावखौ । नायगोन दा गसाइया मा खालामो । [ दयाराम हाबफैयो ] । 
दयाराम - आनाराम फिसा [ आनारामा हाखु दाखु चेयारखौ हगारनानै ; दयाराम जयो ] टेष्ट आनजादा मोजां होबायथʼ ? 
आनाराम - औ आफा । 
दयाराम - बि . ए . आनजाद होखांबानो हाबाया लानांसिगौ बिनहारीया बिफा मेब्लाजों गासिबो थागथियारि जाखाबाय । खबरदार ! बिमा बिफानि मान सिफायनो मोननाय नङा । 
आनाराम - आं हाबाखौ खालामा आफा दानो । आं एम . ए . फरायनो आरो गोदोनोथʼ बुंबोखांदों आं बिनहारीखौ हाबा खालामनो हानाय नङा होननानै । 
दयाराम - हो , रागा जोंनानै मा बाथ्रा बुंखो नों कुलांगार गथʼ बिमा बिफानि अबाध्य जाथारनो नों । बिनहारीखौ मानो खालामा खालामथारनांगोन । फरायनो नालाय फराय हाबा खालामनानैबोथʼ फराय जायो । खबरदार नों बिमा बिफानि मान सिफायनो मोननाय नङा । होम , जों सोंनाय हिन्जावखौ नाङा बेनो ! जोबोर मोजां बाथ्रा बे । 
आनाराम - जाथाव थारैखौ एंब्रा एंब्रा खालामथारनाययावथʼ बिदि सम सफैयाब्लानो हाबा होनायाव बेसेग्राब बरʼ सेंग्रा गाज्रि जालांदों । बरʼफोरा लेखानिखुरै हाबाखौसो देरसिन खालामो । आं हाबाखौ दानो खालामा आफा फरायखाङाब्ला । [ आनारामा थाङो ] 
दयाराम - हाबा खालामा दानो नायगोन दा नोमफा थासान्दियाव । 
[ दयारामा थाङो ] 
खौरां गाथाम
( दिन्थि गासे ) 
सम - बेलासि । 
हादाब - [ मेब्ला गावबुढ़ानि न । मेब्लाया सिलिम फिसिगि सोबै सोबै सान्द्रि हेबबाय थायो । गेब्लाया लांगोनानिफ्राय गावबुराया दं ना नवाव ? गावबुराया दं ? होननानै गाबज्रि बोयो ; उनाव हाबफैयो ] 
मेब्ला - नै माथो आगै गेब्लासोलै । ज ज [ खामफ्लाइ होनानै ] बेसेबा गोबावजों दिनैसोलै । 
गेब्ला - [ दारि फुसिलिमनानै ] फैनो बोथोरानो सवा । 
मेब्ला - [ सिलिमखौ गेब्लानो होनानै ] दा मा मावगासिनो थायो फालाय नोंलाय बोथोर सवालायजासे ? 
गेब्ला - मा मावबावनोलै आदा बे मावग्राखौनो मावदों देग्लाय जानो थोथाराखिसैलै । सानफ्रामबो माइ दाहार नागिरगासिनो । गैया [ हांमा सुरनानै ] बयबो जानोनो थोआ बुंजोबो । दाखालि दयाराम गोरानाव थांदोमोन आं नाथाय " गैया माइथाय आं रावनोबो दाहार हरलिया दानिया होननानैसो होदाव हरजादों आं । 
मेब्ला - फा जानो गैथारा नोंहा ? 
गेब्ला - गैयालै आदा ! दा मोनायावनो थाना माना ? 
[ सिलिमखौ मेब्लानो हरफिननानै ] 
मेब्ला - फा गैथाराब्ला आंनियाव महनसे लांफै आरो गाबोन । 
गेब्ला - [ मिनिहांनानै ] देलै । नोंसोर नायाब्ला सोर नायबावनो ब्रा । समबारुवाबो माइ हावलाद नागिरगासिनो दंथारो दासान्दि । अ मोनसे बाथ्रालै नोंसाजो बिनहारीखौदि दाखालि दयाराम माहाजोननि नवावसो नुबोदों आं फा मानो थांदों , ना हाबा जाबाय ? 
मेब्ला - फा न जानायखौ दाबोनो मिथिया नों ? 
गेब्ला - मिथिथाराखैलै आं , आं फामुवाव थायोमोनथʼ । ओंखायनो गामियाव मा जायो मा माया मिथिथाराखिसै आं । फा सोरजों जाखो ? बे आनारामजोंनो नङा होनब्ला । 
मेब्ला - नङालै आगै बिनि फंबाय बिनारामनोसो होनांनानै फैबाय । सोंनाया आनारामनोसोमोन । नाथाय हाबानि दिनावनो बोजोंबा खारखोमा लांबाय , बिफानो लाइजाम होलांदों - " हाबाया आंजों जेब्लाबो जाया " होननानै आरो बुंलांदों " जेसेबां दिन आफाया थागोन आं एसेबां दिन न गाफैया । " 
गेब्ला - इस राम ; जोबोर इनाय बे । फा अबाव खारलांखो बिलाय । 
मेब्ला - लाइजामाव आरो लिरबावदों " आंहा जोबोर मावनांगौ हाबा दं , हारि फोसाबनाय , हारिखौ गोजौवाव दैखांनाय , माहारि फोसाबनाय , आरो बरʼ रावखौ फोथां फिननाय बेफोरखौ मावजोबाब्ला हाबा खालामा आं । " 
गेब्ला - माबोरै हारि फोसाबनाय , राव फोथांफिननाय बाउब्रा आदा , हारिया थांगासिनो दंना , जौ अमा ओंखाम गासिबो नांगौ जिरादा दंना बरʼ रावाबो थʼ थांगासिनो दं , साख्रि लानाय गोरों गोराफोरासो बरʼ रावखौ गारनो हमबाय ब्रा । खायसेबा असमीया , खायसेबा बांला ना मा ना टंगला रायसै । जों जाम्बा जाम्बियालाय बरʼ रावखौनो रायो । ना मा बुङो आदा मेब्ला । 
मेब्ला - [ खरʼ थिखांनानै ] नंगोलै गेब्ला । बरʼफोरा एसे लेखा रोंबाथाय आं बरʼ भाषा रोंलिया मय बरʼ भाषा नाजानुं असमीया हे जानुं होननानै लासैब्रा । बे शरनीया हाबनायफोराथʼ बरʼ रावखौ गारसे गारनानै मुगैबावबायसो बिसोर बामुननि आथिं सुनानै ' जों असमीया ' बुंनानै लायो । नायबा आरो स्रें स्रें जौ अमा दाबखा थुमनायखौ नागारा । 
गेब्ला - बेसोर जादों दाउखाया जेरै दाउराय गांखौ लानजाइयाव थुनानै लायो बिसोरबो बिदिनो । नायबा आरो बबाव बामुननि नवाव हाबनो मोननो कलिता युगीफोरजों खुरियाव दै लोंहो जाया । 
मेब्ला - बिनिखायनोथʼ आनारामा जायगा जायगा लेकसार फेकसार होगासिनो दंलै । उ : आनारामबादिखौ बिजामादै मोनोमोनब्ला आंहा खाफाला गेवथारगौमोनलै । आखल दाउल जोबोर मोजांथारब्रा । 
गेब्ला - फा मानोथो हाबा खालामाबानो खारखो बिलाय ? 
मेब्ला - गोदोनिफ्रायनो गोसो गैखायामोनलै बिहा । समबारुनि फिसाजो आनारीखौसो हाबा खालामनो नागिरदों । 
गेब्ला - बे बान्दि बैहैनायखौनो ? हाबाब ! आइ , ए . बि . ए . फरायलायनानै [ लांगोनानिफ्राय सोदोब फैयो ] गावबुढ़ाया दंनामा [ गावबुढ़ाया ] सोरब्रा , दङ गावबुढ़ाया । [ अब्राम आरो थबेन हाबफैयो ] । 
मेब्ला - [ मोसानांनानै ] माथो अब्राम आरो थबेन बाबुमोनसोलाय । जʼ जʼ [ खामफ्लाइ होब्ला अब्राम आरो थबेनमोना जवा ] फा माथो जदिया ? 
अब्राम - [ मेगन गोजा दिन्थिनानै ] ज - थ नङा लाबो माबार आंनि थाखाया । दिहुन माबार माबार । 
मेब्ला - [ मोसानांनानै ] मा मानि थाखाब्रा अब्राम सोरखार बाबु ? 
अब्राम - शाला - जाबा जानानै नों बावबाय । बे नोंसाजोखौ हरगोन होननानै जौ , अमा , बेदर जानाया । लाबो दानो - खिरनफिन बिनहारीखौ होनो होननानै नों जुथे जुथे जाबाय दानिया बावदों । 
मेब्ला - [ गोरायै ] आंथʼ आंनि फिसाजोखौ नोंनो होनो होननानै जौ बेदर लाङाखैलाय जायाखैलाय । नों ब्रा ब्रा जासिनायखायनो आं लोंदों नङा ना ? नंखाय नङाब्ला नै गेब्लानाव सों । 
गेब्ला - नंगौथʼ , जायनो हरनो गोसो गैथारा बेखौ जौ , अमाजों बरायनानैथʼ फिसाजो मोनलाङोलाय । 
थबेन - सिरि था गेब्ला हावरिया । सोरनिखौ जानानै थांदों बादि मोनदों नोंलाय । 
अब्राम - जोबोर बारथारबाय [ गेब्ला फार्से नायनानै ] 
जेरै जेब्ला एरै थेब्ला [ मेब्ला फार्से नायनानै ] 
जौ बेदरनि दामखौ होफिननो ना होफिना बुं मेब्ला । 
मेब्ला - आं होफिना आरो मा । नों मा खालामनो हागौ खालाम । 
अब्राम - मा खालामनो हागौ ? मा खालामनो हागौ मा खालामनो हाया आंलाय । 
थबेन - नों गावबुढ़ा मालाय नोंखौ गिगोन सान्दों नों । 
मेब्ला - गिनायनि गियैनि खालामना मा हागौ । गुन्दाफोरा दिनै जुथेसो बुंफैदों , गामिनि जाम्बा जाम्बिफोरखौ थगाय थसि जाग्राया नोंसोरनो ? हाबायावनो बिनहारीखौ खावनानै लांखोमानो नागिरनाया नोंसोरनो सालाफोर । 
अब्राम - मा शाला शुला ब्रा । बाथ्राफोरा बाराब्ला गोब्राब जागोन । नंनाय नङै जोंखौ दादांथार । 
मेब्ला - नोंसोर बादि मानसिखौ शाला चुवाब्ला सोरखौ चुनोब्रा । थां सालाफोर बिनिफ्राय ओंखारलां । माथो नायबावदोंब्रा गेब्ला । [ मेब्लाया गेब्लाजों खोमा होननानै स्रें स्रें रायलायखोमायो ] नों बे पाल्ला थखनखौ लादो , आं हालरुलिजों मा जायो जाथोंसै । 
गेब्ला - नङाथाय माथोब्रा । बु - बु [ लावथि थिंखांनानै ] शाला गामि गुरग्रा गुन्दाफोरखौ [ बुनो होसोयो ] सानैबो हाबाब हाबाब खारदोलै खारदोलै होननानै सेरखाय बोरखाय खालाङो ] 
मेब्ला - [ लावथिखौ दोननानै राग दमायनानै ] शालाफोरा खारबाय गिनानै । नङाब्ला थिग बान्था होथारगौमोन आं । 
गेब्ला - [ हां दमायनानै ] आं बुनायाथʼ नांज्रिदथारबायमोनलै साला आब्रा गुन्दानियाव । खाराब्ला फाजिफोरखौ खिबुयाव खि लाहोनानै थिनहरनो हागौमोन । 
मेब्ला - फाजिफ्रा जोबोर बारथारबाय । दाखालिबो थिउरियानिफ्राय रां मोनबा थगायनानैजादों बायजोआवब्ला देसुख सोरखार जालाय दिन्थिफ्लायो आरो सिङावब्ला जौ अमा टाका आरो हिन्जाव नै आंना बारा बारासो जालांबायलै । 
गेब्ला - [ सिखारनानै ] आं थांनोसैलै आदा । मोनाबो जाबोगौ , मोसौ खाथारनांगौ । गाबोन फैसिगोन आं माइखौ लांनो । 
गेब्ला - [ खरʼ थिखंनानै ] दे [ गेब्लाया थाङो ] जों जाम्बाया थोंब्ला थों थोङाब्ला बाथोनथार । आब्राम आरो थबेन उ : [ मेब्लाया थाङो ] 
दिन्थि गानै 
बेला - [ फुं ] 
हादाब - [ दयाराम महाजननि न । सेयाराव जनानै हार्सिङै गुरगुरि सोबबाय थायो । रागाजों मोखाङा गोजा जायो ] 
दयाराम - होम बे शालीखौ थिक खालामथारसिगोन आं दिनै । बेनो जथʼ जाबाय । नंखाय बान्दियानो बिदि खालामगोन होननानै आं सानाखैमोन । [ गोब्राबै गाबज्रिनानै ] थफी थफी थफी [ गोब्राबसिनै ] एइ आनाराम बिमा फा मानो नांदोंनो [ थफीया लांगानानिफ्राय सोंहरो ] [ थफीया हाबफैयो ] फा माथो गाबज्रिब्लाबो सेंथारानो । 
थफी - [ एसै खैसिं खालामनानै ] फा मानो नांफ्लाबाय थासैनो नोंहालाय । 
दयाराम - नाङाब्ला मानसिखौ एरैनो गाबज्रियो होनब्ला आनारीखौ माबार लिंनानै लाय थां । दिनैनो जा जायो खालामसिगोन आं [ थफीया आनारीखौ लायो । आनारीया खानाइ आयलि जायलि । मोखाङा गाबा मोखां । जिंगा सिनाय सिन , हामलांबाय ] होम एसे गोजानाव गसं नों [ आनारीया दावथ्रोदनानै गोजानाव गसङो ] 
अनारी - [ गिलुं - गिलु ] मानोबा लिंहरदोंमोन आफा ? 
दयाराम - [ रागजों ] सिरिथा सैमा । आफासो बुंदों नों जुथेसो । नों सुनि , नों रांखिनि , नों जंखिनि [ आनारीया हुक हुक गाबो ] माखौ गाबथिदों नोंलाय । नों बादि सुनि हिन्जावा दानो आंनि ननिफ्राय ओंखारलां । जेब्लाबो आरो गाफैनो मोनलिया नों । 
आनारी - [ गाबै गाबै ] मानो गोरा मा दाय खालामखो आं । 
दयाराम - [ दस्राथिङै नायनानै ] मा दाय , मा दायसो बुंदों नों ? नोंनो [ आसि थुनानै ] नोंनो आंनि फिसा आनारामखौ खारहोबाय बुध्दि खालामनानै खारहोबाय । [ आनारीया हुक हुक गाबो ] नों गैयामोनब्ला आंनि फिसाया बिदि जानाय नङामोन । 
आनारी - [ आथिङाव हमनो नागिरब्ला दयारामा आनारीखौ जोथ्रोद हरो ] नङा गोरा आंनि खरʼनि थै मोनलोंगोन । आं आदाखौ बुध्दि खालामनानै खारहोआखै । 
दयाराम - सिरि था सैमा , थुनथिनि । नों सुनिखौ आंनि नवाव दोनफैनायनिफ्रायनो आंनि धम - मान सम्पतिया सामफ्रोमबो गाज्रि जाबोनो हमदों । नों दानो नोंनि सि - जोम लानानै थां । नङाब्ला . . . [ आनारीया गाबो ] 
थफी - [ मेगन गोजा खालामनानै ] थाथिखि , बाजारि दासो गाबनो आगोर मोनदों । 
दयाराम - होम आनारामखौ फिसाय लास्रा बबेनि बान्दिलाय नोंलाय । नंखाइ हिन्जावानो बिदि खालामगोन , आं सानहराखैमोन नों आंनिफ्राय खामानि मावनायनि जेबो बान्था मोननाय नङा । 
आनारी - नाङा आंनो जेबो [ गाबो ] । 
दयाराम - बे बे आलन सियाबो होलांनांगोन [ आनारीया गावनि जोमनाय आलन सिखौ खुलिनानै दयारामनि आथिं गुदियाव समजायनानै होयो ] 
[ बाथुवा सासे हाबफैयो ] 
बाथुवा - गोराजों सासे मानसि नुजानो फेदों । 
दयाराम - मा बादि मानसि बिलाय । मानो नांगौ , मानो फैदों । 
बाथुवा - [ आखाइ खबजबनानै ] हुजुर जोबोर गोनां बाथ्रा दंथारोनो । मानसिया सिरि खाइलाफ जोमनाय । दारिया गोलाव मोनहांबाय । 
दयाराम - थां फैनो थिन बेसिम । [ थाङो सासे बोराय हाबफैयो ] सोर नोंलाय । मानो फैदों - मा नांगौ । 
समबारु - [ आखाइ खरबजʼबनानै ] हुजुर आं नोंथांनि गलाम समबारु । आनारीनि बिफा । [ आनारीया बिफाखौ मोसा नाङो ] नवाव जोबोर खैफोदथार । आनारी बिमाया [ आनारीया गोसोआव गुद मोनखादों ] जोबोर जब्रा गिदिर जादों । अखाफोर दानथामसो जाबाय जब्रायाव गोलैसोनानै थानाया । दिनै बारासिन जाथारदों [ आनारीया ' आयै ' ' आयै ' होननानै हुक हुक गाबो ] बिनिखायनो बिमाया आनारीखौ नायनो लिंहरथारदों । हुजुरा हगारब्ला । 
दयाराम - नोंनि फिसाजोखौ दिनैनिफ्राय नांलिया बिदाय होखाबाय आं । 
समबारु - [ मोसा नांनानै ] मानो हुजुर । माथो , बोथोरा जोबाब्लानो । 
दयाराम - [ गोरायै ] बोथोर बुथुर नंलिया । नोंनि सुनि फिसाखौ आं आरो आंनि नवाव जायगा होला । थां माबार दानो ओंखारनानै बिफा फिसा । 
समबारु - मानो हुजुर ! आंनि फिसाया मा दाय खालामखो । 
दयाराम - उ : नोंनि फिसाजोआ सना माइनावथारनालाय , जेबो दाय खालामा । आनारामखौ गोसो थोनायनि , आनारामखौ सोलो खालामनानै हाबानि समाव खारहोनायनि , आखल दाउल गाज्रिनि [ आनारीया मोदै हुगारो ] आनाराम , बिनाराममोनजों रायलायनायनि आरो जोबोर - जोबोर बायदिसिना दायनि । 
समबारु - [ गाबा मोखाङै ] हुजुर बे दायमानि जेब्लाबो आनारी फिसानाव गैया । नोंथाङा गोरों गोरा जानानै नङै बाङैखौनो दां दोसावनाया हामाखै । 
दयाराम - [ मेगन गोजा खालामनानै ] आंनि हाबाखौ सावराय फैनो नों सोर ? थां बिनिफ्राय माबार आनारीखौ लानानै । 
आनारी - [ गाबा मोखाङै बिफाथिङै नायनानै ] आफा नङै बाङै तर्क होनानै जेबो जालिया । बे दायमानिखौ आंनो खरʼवाव रुजुननानै लासिगोन । 
थफी - [ आनारीनि फार्सिं गोसा मेगनजों नायनानै ] नोंनि दाय नों लायाब्ला सोर लानांगौ बैथाली ? 
समबारु - [ एसे गोरा जानानै ] खबरदार , आंनि फिसाखौ जा दां फोसावबाय , फोसावबाय आंनि सिगाङाव बैथाली बुंनो मोननाय नङा । 
दयाराम - उ : मालायनि नवावनो नों एसे गोरा ? थां माबार । जेरै बिफा एरै फिसा । 
समबारु - थांगोन हुजुर दानो थांगोन नाथाय फिसानि बान्थाया ? 
दयाराम - [ राग जोंनानै ] बान्था मान्था गैया । 
समबारु - एसे गोबाव मोसौ बादि जेबो होनाजासे मावबोनानैबो । नङा गरसे नोंनिफ्राय दयाराम बाबु । नाथाय आंनि फिसाखौ एसेग्राब आनि थानि खालामनायनि फाफा गनाइ नङा । आं बादिनो सानसे बेलासे गलाम जाथार नांगोन । [ दयारामा सिथिब्राबो , दस्रा फार्से नायहरो ] जों थांनोसै । थौ फिसा मा मोखां नायबायदों । धोनिनि नवावखि जोंफोरबादिया गाफैनो समायो ? 
आनारी - [ दयारामखौ आरो थफीखौ खुलुमो । दयाराम आरो थफीया नायख्लेंनानै थायो ] गोरा गोराजो थांनोसै बे सुनीया दिनै । गोसो फोथायो आं सुनीया थांब्ला नोंसोरनि नवा जै जै मै मै जागोन । 
समबारु - [ गावनि लावथि आरो साथा बोराइखौ थेबनानै ] थौदो माबार फिसा , हजों नोमायाबा मा जाखो मा बेरखो । दावखायाबो गाबसोगारदों माथो । 
आनारी - थांनोसै गोरा गोराजो । [ सानैबो थाङो ] 
दयाराम - सुनिफोरा थांगारबाय हामबाय । 
थफी - नाथाय एसेग्राब गाज्रि बाहायनानै थिनहर - 
दयाराम - सिरि था , आं जायखि खालामा नोंहा मा बेरदों [ जेरै दाय एरै बान्था ] 
[ दयाराम थाङो , बिसियाबो उन उन थाङो ] 
दिन्थि गाथाम
हादाब - [ समबारुनि बायहं जिहं न । बेलस्रीया हार्सिङै सोगोमबाय थायो । जब्राया बाराथार , आयखां जागासिनो दं । 
बेलश्री - [ हार्सिङै , बिसनाव एरै बाग्रायलाय अरै बाग्रायलाय खालामनानै ] ओहो होम , ओहो होम आनारी फिसाखौ लायनो थांनाया माथो दाबो होम ओहो होम उ : आ [ बारा बारा मोननानै ] . . फै दिया . . समबारुवा । ना . . माबा खैफोदसो जादों फिसाहा . . उ : हु . . मा थो बारा बारा थारसै । [ खरʼ हमनानै मेगन बेरला बेरथा जायो ] आनारी फिसा आनारी थैनाव थैनाव नोंखौ खनसे नुलांस्राबा हा . . . म . . . गौमोन ओहो होम फिसाबाबो गावनि खाथियाव बजʼबनानै लानो उ : [ दसे थायो ] खरʼवाबो मानो एफाग्राब साखो [ दसे थायो ] मिथियाखिसै आं । उन्दैनिफ्राय मालायनि नवावनो देरबोबाय . . . . । उ : मा सुनि खाफाल हरासै आंनो अबंलाउरीयालाय । आनारी [ गोब्रामनानै ] हनै . . . आंनि आनारी फिसाया खारबोगौ गाबा मोखाङै फिसा फिसा [ आखाइ नाजावहां खालामनानै ] बोरो माथो आंनि फिसा आनारीया गैया बिदिब्ला बहा थांखो ? उ : उ : [ दसे थानानै ] आनारी फिसा आनारी फिसा आनारी [ समबारु आरो आनारी हाबफैयो ] 
आनारी - [ खानाइ आइलि जाइलि , गाबा मोखां ] आयै आयै [ बिमाखौ गोबानानै ] आं फैबाय आयै नै नोंनिसिम । 
बेलस्री - [ आनारीखौ गोबायो ] आनारी फिसा आनारी [ सब खुदुमो ] नोमफाबो फैबायथʼ ? 
आनानी - [ बिमानि आइलि जाइलि खानाइखौ आरो सि जोमखौ थिग खालामनानै ] फैबाय आयै आफायाबो फैबाय । बेलाय [ बिफाखौ दिन्थिनानै ] आफायाबो नोंनि खाथियावनो दं । 
समबारु - [ दावबʼ बास्रिनाय मोखाङै ] माब्रै मोनखो फालाय मोदोमा दालाय आनारी बिमा ? 
बेलस्री - मोदोमा दिनै हामसिनथारा । थांगोन खि . . था . . . ङा । 
आनारी - सि : सि : बिदि दाबुं आयै आंहा बिखा गावनो नागिरो । 
बेलस्री - [ उसुखुथु जानानै ] थैनायखौ रावबो हमथानो हाया फिसा आनारी । 
आनारी - [ गावगु खुगु ] मानो थैनो आयै मानो थैनो आं थैहोया [ मुलि दौना नागिरो ] बेलस्रीया लोङा 
समबारु - आं गेब्लाखौ लिंहैनि । बे अखनबा अजागिरिबो खालामो दानो फैगोन आं । 
बेलस्री - [ माना होनानै ] नांबाय थाया अजा थजा । थैनायखौ लाखʼनो हायो सोरबा ? [ आनारीया गाबो ] आंहा थांनांगौ बोथोरा फैबाय [ समबारुवा मा खालामगोन मा मागोन जायो । ओहो होम ओहो होम । 
आनारी - आयै आयै . . [ गाबो ] 
बेलस्री - जेबो जिंगा दासि फिसा । दिनै आं थैनोसै समाव नोंखौ खाथियाव मोननानै जोबोर सुखो जाबाय । नायख्लʼ जाख्लʼ नोंलʼ फिसाजो नों आंनि फिसा अखन्दाया [ मोदै हुगारो ] मोरोनाव थैगारासै । जोंहा खाफालानो सुनि - फिसा । [ दसे थाथʼनानै ] नङाब्ला एफाग्राब आ होनाजासै मावसेयावनो नोमफाया माथो जेबो खालामनो हायाखिसै । गलामनिफ्राय गलामसिन जाबोदों । [ दसे थाथʼयो ] नों फिसाखौ आं बिखायाव बोजʼबनानै लाबाय थानो मोनाखिसै । उन्दैनिफ्रायनो नों मालायनि नवाव थाबोनांबाय । आं बोर होलाङो [ आनारी हुक हुक गाबो ] नों जाहाथे मोजां नवाव न बां खालामनानै जै जै मै मै राइजो जालायो । नोंखौ बिलायनायनि बिबाना नोमफानावनो थाबाय । 
आनारी - आयै आयै [ गाबो ] 
बेलस्री - दागाब फिसा । गाबनानै मा जानो । नोंखौ नङै बाङै जाय मानसिफोरा दां फोसावदों बेसोरहाबो निदान नङा । उ : खरʼवाबो बारा बारा सै [ आनारीया बिमानि खरʼवाव दै दासोमो ] आनारी फिसा नोंबो जेबो जिंगासिनो नाङा । आं थैदों होननानै नों खामानियाव हेव खालामनो नाङा । अबंलाउरीया सानसे बेलासे नायफिनगोन । 
समबारु - बेलस्री बेलस्री , आं नोंखौ नागारनानै बोरै बोरै थानो हानो [ मोदै ज्राम ज्राम ओंखारो ] 
बेलस्री - मा खालामनो नोंजों आंजों राइजो मोनजाजोबाखिसै । आनारी फिसा हरनायसाय नोंनि माही आखाइया [ आनारीया आखाइखौ बिमानो हरो ] उ : हालिया आरो हालिया जोबोर बारसै आनारी बिफा फै खाथियाव , आनारी समबारु आं थांनो . . . . . [ बेलस्री थैयो ] 
आनारी - [ गोब्राबै हुक हुक गाबनानै ] आयै आयै [ समबारुवा मोदै हुगारो ] थांमारबाय नों जोंखौ जारलायाव दिननानै । बे सुनिखौबो मानो लांफादिया आयै । आयै आयै [ गाबो ] नों नङाब्ला बोरै थानो आं आयै । बे मोरोना उन्दैयाव थैयाखिसै , देरनानैबो थैरोङा आयै [ गाबो ] 
समबारु - [ मोदै हुगारनानै ] बेलस्री थांबाय नों आंखौ गारनानै । फाफियासो नोंनिख्रुइ सिगां थैनांगौमोन । मानो थैयाब्लानो थाखो आं बादि फाफियालाय । मानि थाखाय थाबावखो बे दुं दुं हाव हाव मुलुगावलाय । हाय गसाइ , नोंखि एसेग्राब अन्थाय बिखा ? 
आनारी - [ सहखौ नायनानै गाबो ] आयै आयै मानो दोनलांबावखो आंखौलाय दुखुनि लैथोआवलाय । [ गाबो ] 
समबारु - दागाबसै फिसा जा जानांगौ जाबाय । गसाइया जोंनो सुख हराखै । खाफाल मोन्दा लानानै जोनोम लानायानो फैमाल [ बिसिनि सहखौ फाफ्लियाव दिखांनानै ] आं हार्सिङै आंनि बिसिनि गोथार सह गोथैखौ गोथै सालियाव सावहैगोन आं । गसाइ एसेग्राब आं नोंखौ सिबिबोदोंमोन । नाथाय नों आंखौ थेवबो नायफिनहराखिसै । 
[ समबारुवा थाङो । आनारीयाबो गाबै गाबै उन उन थाङो ] 
दिन्थि गाब्रै
हादाब - [ समबारुनि देरा गायज्राब न । समबारुवा बिसि थैनायनिफ्राय फाग्ला बादि जानो हमबाय । नङै बाङै बखिलाबायो नवाव हार्सिङै । गाननाया सिरि खायलाफ । दारि दुफब जाबबाय , खानाइया खोमाखौ बारबाय । 
सरबारु - [ हार्सिङै फाग्ला बादि ] हा : हा : हा ; हि : हि : हि : समबारुवा [ बिखा बुनानै ] दिनैनिफ्राय फाग्लासै । गोदोनि समबारुवा नंलिया हा : हा : हि : हि : [ दसे थामिनानै ] मोजां जोबोर मोजांथार गसाइ नोंनि गेलेनाया । आरो मा गालांबावखो नों समबारुनोलाय हि : हि : ह : ह : सम्फथि लांबाय ; फिसा अखन्दाखौ लांबाय , जिउनि जुलि बेलस्रीखौ लांबाय , फिसा आनारीयाबो निदानाव गोग्लैबाय । बा ! जोबोर मोजांथार गसाइ नोंनि गेलेनाया । [ गुरजि गुरजा खालामो ] समबारुवा दिनैनिफ्राय रावखौबो मिथिला । खालि मिथिसिगौ जौ अमा बेदर , जौ अमा बेदार ह ह हि : हि : । जौ [ दसे थायो ] एसे गोबाव नोंखौ लोङाबानो थादोंमोन । नाथाय दिनैनिफ्राय नों आंनि जिउनि लोगोसे जौ अमा बेदर । [ आनारीया थाब हाबफैयो , खानाइ आइलि जाइली मुस्री गोमालांनाय सेहेरा ] 
आनारी - सि : मानो बिदि फाग्लाबादि आवनायबाय थाखो आफा नों ? 
समबारु - [ आनारीनि फाफ्लियाव आखाइ होनानै ] आवनायाब्ला माथो खालामनो थिनो नों फिसा ? दिनैनिफ्राय फाग्ला जाबाय नोमफाया । 
आनारी - सि : बिदि दाबुं आफा । 
समबारु - दिनैनिफ्राय फाग्ला जाबाय नोमफाया । आंहा मा दंबावो , खालि नों आरो आंलʼ बे दुं दुं हाव हाव मुलुगाव थालांबाय । 
आनारी - खाफालाव लिरनाखौथʼ रावबो खोमोरनो हाया आफा । 
समबारु - हाया ! नंगौ फिसा , नाथाय जाय मानसिया एफाग्राब गसाइखौ ख ख गोसो फोथायबोदोंमोन , एफाग्राब सिबिबोदोंमोन जाय मानसिया एफाग्राब आ : होनाजासे सान - हर मावबोदोंमोन दिनै मा मोनखो फिसा बे [ बिखा सौनानै ] समबारुवा । 
आनारी - [ मोदै हुगारनानै ] गसाइया हराब्ला मा खालामनो हानो आफा । आंनो नोंखौ थैजासे मावनानै जाहोगोन आफा । 
समबारु - नों गथाय आजोलि फिसा । मुलुगनि दुं दुं हाव हावखौ नों मा मिथिनो । आंनो मावनानै जाहोनो हागौमोन फिसा नोंनो । नाथाय नाथाय । 
आनारी - मा नाथाय आफा - मा नाथाय , बुं आफा बुं । 
समबारु - नाथाय जौ बेदेर अमाया आंखौ हनै [ बायराव आसि दिन्थि हरो ] लिंहरबाय फै फै होननानै जौ , बेदत हा : हा : ह ह । 
आनारी - सि : सि : [ बिफाखौ हमथायो ] आफा मा नाङा फाङा जौ जौ आवनायलाबायखो । आं थासान्दियाव नों जौ लोंनो मोना । 
समबारु - लोंगोन फिसा लोंगोन , जौलोंब्ला दुखुखौ बावगोन , निदानखौ बावगोन , आरो बावगोन सोरखौ ? बे गुदुं मुलुगखौ । [ आनारीया गाबो ] दागाब फिसा [ आनारीनि खानाइखौ दाङो ] गाबनानै मा जानो , नोमफानि जिउवा बिदिनोसै । 
आनारी - बिदि जानो हाया आफा आं थासाण्डियाव आं रुवाथी थानानै नोंखौ जाहोगोन । 
समबारु - सि : फिसा रुवाथी बाथ्राखौ दाबुंथार नों फिसा । उन्दैनिफ्राय मालायनि नवाव देरबोबाय नों आरो रुवाथी । 
आनारी - आं रुवाथी थागोन आफा । 
समबारु - नाङा फिसा नाङा , आं थाहोआ । बे बोसोराव आं हाल खदाल दैबावगोन । नायबावनि बे बोसोराव । 
आनारी - नोंदि जिंगायावनो जब्रा बादि जाबाय आफा बोरै मावबावनो । 
समबारु - मोदोमा दाबो दाथ दं । नाथाय गोसो आरो बिखायालʼ गेरेबबाय । 
आनारी - बिनिखायनो आं मावगोन आफा । 
समबारु - नाङा फिसा नाङा आंनो मावगोन । नाथाय जौ बेदर नङाब्ला जानाय नंलिया हाबाया , नांसिगोन आंनो जौ , अमा , बेदत , हा : हा : हा : हि : हि : हि : जौ गोजौ बेसे मोजां नों खोनानो आरो लोंनो जौ : जौ : हा : हा : हा : 
[ समबारुवा बखिनानै उन उन थाङो ] 
दिन्थि गाबा
हादाब - [ दयाराम माहाजोननि न । दयारामा सियाराव जनानै गुरगुलि हंखा सोबगासिनो थायो । टेबुलाव माइ , दै , थाखा , फैसानि हिसाब बिलाइ । ] 
गयाराम - [ हिसाबखौ लानानै ] बे बोसोराव आंहा माथो जोबोर क्षति जाथारबाय । फिसा बिनारामनि हाबायाव खरसा थांबाय हाजार मोनसे [ सासे बाथुवा हाबफैयो ] मा नांगौ नोंनोलाय गेन्द्रा ? 
बाथुवा - [ आखाइ खबजबनानै ] हुजुर गोराजों सासै मानसि नुजाफैनो नागिरदों । बिसोर गसंगासिनो दं । 
दयाराम - थां बेसिम फैनो थिन । [ थाङो ] नंनायनि नङैनि सानफ्रोमबो मानसि , मानसि खामानि दंब्लाबो गैयाब्लाबो मानसि फैनायानो जोबला । [ हिसाब बिलाइखो दोननै गुरगुलि सोबनो हनो । ] 
[ बस्था गांफा गांफा लानानै मावरिया हावरिया हाबफैयो ] 
मावरिया , हावरिया - [ सानैबो गंग्लायनानै ] गोजोनथों गोरा । 
( खरʼ थिखʼङो ) 
मावरिया - हुजुर गोराया अनोब्ला । 
हावरिया - गोराया एसे नायहरोब्ला । 
दयाराम - बुं मा बाथ्रा बिलाय । आंहा मा दं नोंसोर गसर गाबफैजासे । 
मावरिया - हुजुर मा फोलानो मा मानो , गोराया जोंनो महननै महननै माइ हावलाद हरदो हुजुर । 
दयाराम - [ रागा जोंनानै ] माइ हावलाद । 
हावरिया - हुजुर दिनैनो जानो गैथारा । नोंथां गोराया हावरियाखौ नायहराब्ला जों मोस्रोम बादि थैद्ला जोबथारसिगोन । 
मावरिया - हुजुर दाखालिनिफ्रायनो ओंखाम रसा नांगासिनो दं । गोरा , नायदो एसे । 
दयाराम - सिरि था बारा बाथ्रा फोरमायनो नांलिया । आं बे बोसोराव रावनोबो गरसेबो हरनो हानाय नङा । 
हावरिया - हुजुर बिदिब्ला बे गलामा । 
दयाराम - आं गलाम थलाम रावखौबो मिथिया । मावनो खुरिया नोंसोर ? मावनांगौ समाव गामि गुरै गुरै जौ लोंबाय थायो नोंसोर । आरो गैयाब्ला गोरानि खाथियाव । 
हावरिया - जोंबो मावो गोरा नाथाय , माइखौनो मोनथारा । 
दयाराम - आं बारा बाथ्रा खोनासंनो लुबैया । थां बिनिफ्राय माबार । आं रावनोबो थाखा फैसा माइ दै हरनो हानाय नङा । गामि गुरग्रा सुनसिनि आरो मोजांसो बुंफैदों सालाफोर । 
मावरिया - हराब्ला बरा बुंना ब्रा - मा साला - सुला बाहायनाय बिलाय ! 
हावरिया - नोंनि जाखादों ना साला बुंजानो । 
दयाराम - जाखायाखैब्ला नाथो मावनो खुरिया आरो बस्था लायै लायै माइ नागिर फैदों नोंसोरो थां - आं माय गरसे हरमनो हाया । 
मावरिया - हुजुर बिदिब्ला जाथारमारनाय नंलिया ? 
दयाराम - जाया जाया जेब्लाबो जाया । 
माबरिया - [ हावरियाखौ ] जायानालाय माथो खालामबावनोलै हावरिया । मालाय गिदिर गोलावफोर ? थौ थांदोनि । 
हावरिया - थौलै मावरिया आगै गोरिब गुन्दाफोरा बिदिनो रावजोंबो नायफिन जालिया नाथाय [ दयारामखौ ] जोंबो नायगोन नोंखौ मा बादि गयाराम गोरा नों । 
मावरिया - आंबो नायगोन नोंखौ मा बादि खिबु सेरथे माहाजोन नों [ हावरिया मावरिया थाङो ] 
दयाराम - थांगार सालाफोर , दयाराम गोराखौ नायग्रा नोंसोर बादियानो ? गामिनि उदां उदां लाबलिङा जाग्राया बिसारनोसै उ : गैजाथारैफोरानो गोरा दिन्थनो नागिरो । 
[ सासे फोरजा हाबफैयो ] सोर ? थिबाव ? 
फोरजा - नोंगौ हुजुर । गोराया आंखौ मानोबा लिंहरदोंमोन । 
दयाराम - लिंहरनायलʼ नङा । नों दानो होथारनांगौ खनसेनि 25 थाखाया सुतजों आसोलजों 80 थाखा । 
फोरजा - थाखायाथʼ दासान्दि आखायाव गैया । 
दयाराम - गैया गैया नङा । दानो नांथारगौ । खनथाम खनब्रैसै नों गाबोन होगोन दिनै होगोन होननानै थगायबोनाया । 
फोरजा - हुजुर थाखाया जगार जाथाराखै । 
दयाराम - [ रागा जोंनानै ] होम साला दिनै थगायबावनो नागिरदों नों । साला [ दयारामा फोरजाखौ ज्रेम ज्रेम बुयो , फोरजाया आइदै आइदै होननानै दाबुसै , दाबुसै हुजुर होननानै गाबो ] पाजि दिनैसो मोनफ्रामदों नोंखौ दिहुन दानो , खिरन दानो जानाया । 
फोरजा - हुजुर , दाबुसै आंनि खरʼनि थै मोनलोंगोन गाबोन होफैथारसिगोन आं । उ : उ : आइदै आइदै । 
दयाराम - आरो गाबोनबाव - [ बुयो ] थां साला नोंखौ दिनै अननानै हगारबाय आं नङाब्ला । [ थाङो ] सालाखौ दिनै थिखोना साजा होबाय आं अनाब्ला जिउखौनो । [ बिनाराम हाबफैयो ] 
बिनाराम - आफा । 
दयाराम - मा - मानो नांदों आफा आफा दिनैलाय । बुं माबार मा बुंनो । 
बिनाराम - बाथ्रायाथʼ जोबोर गोनां । 
दयाराम - मा जोबोर गोनां बाथ्रा बिलाय बुं माबार माबार आंहा हाबा दं । 
बिनाराम - आफा नोंथʼ बोराइबोबाय , आइयाबोसो बुरैबोनो हमबाय । 
दयाराम - बोराइबोआब्ला मानसिया ओरैनो थायो ने ? 
बिनाराम - आं नोंनि फिसा गदाय । आनारामा फिसा गिबि नोंनि । 
दयाराम - बिनिफ्राय मा ? 
बिनाराम - फिसा गदायब्लाबो दिनै बिफानि सम्फथि आं मोनथावो । मानोना आदा आनारामा नखौ अरायनि थाखाय गारनानै थांबाय । बेबादियाव आंनो गासैबो सम्फथिखौ मोनथावगौ । 
दयाराम - [ रागा जोंनानै ] अ : बिदिसो माथो नोंनि फाव फान्दायनाया । बिमा बिफा थासान्दियाव नों आंनि सम्फथिखौ दाबि खालामनो सोर ? 
बिनाराम - नङा आफा मोनथावगौखायसो दाबिदों आं । 
दयाराम - " मोनथावगौ " ! होम जोबोर मोजां बाथ्रा बे । आं थासान्दियाव आरो फिसा आनाराम थासान्दियाव ! जानो हाया बेयो जेब्लाबो । सम्फथिखौ सोरनो होलाङो हालाङा आं दं । नों बोजोंनि पाजि ? 
बिफानि सिगाङा बिदि बुंनो साबगौ ? हारिनि कुलाङ्गार । 
बिनाराम - [ रागा जोंनानै ] बिदिया जानाय नङा आफा । फिसा गदाय हिसाबै आंनो गासैबो सम्फथि मोनथार नांगौ । दा बावैनो आंनि मुङै रेजेस्टार आरो उइल खालामनांगोन ऩङाब्ला । 
दयाराम - नङाब्ला . . . . . . . ? 
बिनाराम - नङाब्ला बे बिनारामा माथि होगोन बबेनि दैया बबाव गोग्लै हैयो । 
दयाराम - जोलैनि हांगार । थां नों माबार बिनिफ्राय । हु : जोनोमगिरि बिफिनि सिगाङाव बिदि आखल । बिदि आखलनि थाखायनो आं गोरलैनिफ्राय नोंखौ खʼ खʼ खांबोआसै ? 
बिनाराम - दा बावैनो आंनि मुङै रेजेस्टार खालामनांगोन , नङाब्ला . . . . . . । [ थाङो ] 
दयाराम - हु : बिमा बिफा थैयाब्लानो सम्फथि सम्फथि सम्फथि । बिदा आनारामखौ होखारनानै ? जानो हाया बेयो जेब्लाबो । होम . . . . . . [ थाङो ] 
" फैसालि गोग्लैयो " 
दिन्थि दʼ
[ हादाब - समारामनि देरा गायज्राब न । आनारीया हार्सिङै जिंगा सिबाय थायो । खानाइ आइलि जाइलि जिंगायावनो हामख्रें लांबाय ] 
आनारी - [ गाबगु खुगु माखाङै ] गसाइ । बे थैनो रोङै बान्दिनो बेसे दुखु होबावनो नों । फारसेथिंनिफ्राय गासैबो जाल्ला । बिमाबो थैबाय , आफायाबो जौ लोंग्रा जालांबाय । आरो [ दसे थाथʼयो ] आंबो माहाजोनजों होखार हरजाबाय । अबंलाउरियाखि एसेबो सुख हराखै जोंनो । आरो आदा आनाराम [ मोदै हुगारो ] बेखौबोथʼ नों लांबाय । मोजां मोननायनि फैमाल मिजिंलʼ दोनलांबाय । सिबाय आदाया आंनि थाखाय न बां गारनानै गोदाव सोराव बबावबा थांबाय । हाय ! गसाइ गोसो हास्थायनाय जिरादखौखि नों जाफुंहोलिया ? थैनानै उजिब्ला नोंबादि मोदाय फिसायखौ मोन्थोंसै । थैसʼ थांसʼ नोंनो आंनि जिउनि मोदाय । नायहर आदा नोंनि बान्दि आनारिया बेसे साद जारलायाव गोग्लासोनानै दं । न बां साद सिलिंखार जालांबाय । आफायाबो सानफ्रोमबो जौ लोंबायग्रा जाबाय । उ : [ गाबो ] मा खाफाल । [ समबारुवा लांगोनानिफ्राय " आनारी आइ आनारी आइ " होननानै गाबज्रि हरो ] [ सिरिजाद मोननानै ] नै आफाया दासो फैबाय । [ समबारुवा हाबफैयो ; जौ फेनानै गोग्लैहां माहां ] । 
समबारु - [ बाज्रेद दाथेद ] आनारी आइ , आनारी आइ , आं जौ [ आनारीया बिफाखौ थाब हमथानानै ] फेबाय । खरʼखौनो सोर सोर गिदिंनाय मोनबाय आइ सना । 
आनारी - [ गाबगु खुगु ] आफा आफा मानो बिदि जाखो नों । आं एफाग्राब माना होसेयावबो मानो लोंबावा । 
समबारु - [ गुरजि गुरजा खालामनानै ] जौ लोंङाब्ला मा खालामबावनो आइ सना । जौजों जों दुखुखौ होखाराब्ला माजोंथʼ हाखारबावनो । 
आनारी - [ बिफाखौ फजʼनानै ] मानि दुखु आफा आं थासान्दियाव । 
समबारु - [ खरʼ सोमावनानै ] आरो मा दंबावो फिसा बिदा थैबाय , नोमा थैबाय , न बां धोन सम्फथि साद सिलिंखार जालांबाय । नोंबो माहाजोनजों आखल गाज्रि हाननानै होखार हरजाबाय । मा दंबावो आंहा फिसा मा दंबावो । 
आनारी - जिंगासिनो नाङा आफा आं थासान्दियाव । आं मालायनियाव मावनानै नोंखौ जाहोगोन । 
समबारु - नाङा फिसा आं मालायनियाव नोंखौ आरो दोनलिया । उ : [ खरʼ हमो ] खरʼवा बारा बारा मोनथारबाय फिसा । 
आनारी - फा बबाव थाङामोन आफा ? बोराइ दोहाखौ लानानै हर थौजासे थायो होनब्ला ? 
समबारु - हावरिया , मावरियामोनजों जलायबारियाव जौ लोंहैदोंमोन फिसा । 
आनारी - आंबा माना होखादोंमोन ओंखाम ओंख्रि सुग्लिलाय लांबाय । 
समबारु - फा नों जाबाय फिसा ? 
आनारी - आंलाय जानायनि मा थिग । 
समबारु - ओंखाम थोंखाम नांबाय थाला फिसा । आंखौ लांनानैलʼ बिसोनायाव फुथुहैदो । उ : आं आं जौ जौ बेदर अमा [ आनारीया बिफाखौ थिखाङो ] जौ जौ बेसे गोजौ नों बेसे गोजौ । 
आनारी - थौ आफा जोबोर हर थौथारबाय । [ बिफाखौ गोबानानै लाङो ] 
खौरां गाब्रै
दिन्थि गासे
बेला सानसुथिर । गोजां बोथोर । हादाब [ एम . भि . स्कुल गेलेग्रा फोथार । गामिनि बोराइ बेन्थʼ , बुरि , सेंग्रा , सिख्ला , गथʼ गथाय गासैबो मिथिं खोनासंनो फैदों । मिथिंनि नेहाथारि खोरोमदाउ गयारीया आफादगिरि आनाराम बसुमतारिखौ बरायनानै लाबोनानै सियाराव फजʼयो ] 
खोरोमदाउ - [ गसंनानै ] आइफोर आफाफोर बिदा फंबाय बिनानाव राइजो राजाफोर । 
गिबि राइजो - [ दावरावखौ बादा होनानै ] खोनासं खोनासं राइजो राजाफोर । 
गदाय राइजो - खोनासं खोनासं दावराव दाखालाम । जोंहा कोरोमदाउ बाबुवा माबा बुंनो नागिरदों । 
खोरोमदाउ - नोंथांमोनखौ मानो दिनै अबथिरा बे जुथुमायाव लिंहरनाय जादों , बेखौ नोंथां राइजो राजाफोरा मिथिया जानो हागौ । 
गिबि राइजो - [ गसंहां जानानै ] मिथिथारा नोंथां , जों मिथिथारा । 
खोरोमदाउ - दिनै बे जुथुमानि थांखाया जादों बरʼ हारिनि आंखाल , लेखा फरा , माहारिनि गाज्रि नेम आसार , माहारि फोसाबनाय , बरʼ हारिखौ हाखर सिंनिफ्राय दिखांनानै माबोरै गोजौ लामायाव लांनाय , बरʼ रावखौ फोथांनाय आरो बायदिसिना गासैबो सावरायगोन । बेनो [ आनाराम फोरसे नेगन थिफायनानै ] बिथां माहारि फोसाबग्रा आनाराम बसुमतारिया । राइजो राजाफोरा हयथʼ बिथांखौ मिथिथारा जानो हागौ । 
गदाय राइजो - मिथिथारा नोंथां । बिथाङाबा सोर जाखो । 
खोरोमदाउ - नै आं फोरमायनानै होनोसै । बिथाङा जादों बिन्याकाता ओन्सोलनि सासे गेदेर गोलाव आरो लेखा गोरों बरʼ माहारि फोसाबग्रा बरʼ हारिनि मोजांनि थाखाय हाबा मावग्रा , बयजोंबो मानि जाग्रा बि . ए . पास श्रीजुत आनाराम बसुमतारि । [ हाब बि . ए . पासथारनोलै होननानै बयबो गावजों गाव रायज्लायो ] बोसोरसे जानोसै बिथाङा ननिफ्राय ओंखारबोनानै जायगा जायगा मेल मिथिं खालामनाया । फरायसा बैसोनिफ्रायनो बिथाङा बरʼ हारिनि थाखाय जोबोर मावबोदों । बरʼ हारि , बरʼ माहारिखौ गोदान जिउ होनो नाजानाया बिथाङानो । आं बारा गोबाव बुंनानै सम नष्ट खालामा । जा बुंनांगौ बाथ्रा बिथां बसुमतारीयानो गासैबो फित फित फोरमायनानै बुंगोन । आं मिजिं थियो नोंथांमोना गोसो होनानै बिथांनि बाथ्राखौ खोनासंगोन । [ खोरोमदाउवा सियाराव जिरायो ] 
गिबि राइजो - खोनासं राइजोफोर दानिया बिथां बाबुवा बुंनोसै । 
आनाराम - नङा नङा आंबो नोंसोर बादिनो मानसिसो । [ मोदाय नङानोलै मोदाय नङा गावजों गाव बुंलायो ] जुथिमनायनि थांखिखौ नोंथांमोननो अनजालु फिसा , हारिनि मोजां सानग्रा , बिथां खोरोमदाउ गयारियानो नोंथांमोननो फोरमायखाबाय । 
आनाराम - राइजो राजाफोर नोंथांमोना जानो हागौ मिथिनानैबो मिथिसनो हाया दि बरʼ हारिया बेसेबां खोमसि बारियाव गोग्लैसोनानै दं । देरसʼ दुइसʼ बोसोर आवगायाव बरʼ हारिया मामोन आरो दा मा जाखो ! राजा दंमोन , दुलाराय आसाम हादोरा बरʼनिमोन , गिदिर गिदिर जोहोलाव दंमोन । माहारि दंमोन , राव दंमोन , सिफाय सान्थ्रि दंमोन दा बेफोर मा जाखो ? कृष्टिजों धोरोमजों बरʼ राइजोआ फुंनि सान लोब लोब बारायनाय बादि बारायबोदोंमोन । जाय बरʼ बिमानि गोर्बोआव तुलाराम रांगादाव , दैमालु , गाम्बारि , बिबारि बे बिर जोहोलावफोरा जोनोम लादोंमोन , बे बरʼ हारिया दिनै मा जाखो ? जाय बरʼ राजानि गोहो बोलोआव दुलाराय आसाम भारत हादोरनि मानसिफोरा गिजोबदोंमान , बेफोर राजानि गोहो बोलोआ बबाव थांखो ? एफाग्राब गोजौ हारिया दा खेस बारियाव गोग्लैसोनानै दं मालाय हारिजों जोथ्रोद जानानै । बरʼनियाव माहारि गैलिया , धोरोम गैलिया कृष्टि गैलिया आरो खौसेथि हेफाजाब गैलिया । जौ , बेदर अमाखौ गुदि खालामनानै बरʼवा खेसबारियाव गोदोलांबाय । उनावहालागै थानाय हादाबबो मालायजों सेनानै लाजानोसै आरो बरʼ रावखौबो गुबुन हारिया आंनि होननानै लाजोबनोसै । बेनिखायनो आं बुङो राइजो राजाफोर नोंथांमोना गासैबो सिखारदो हारिखौ फोथांफिननो थाखाय , माहारिखौ फोसाबनो थाखाय , रावखौ जिउ होनो थाखाय बयबो खौसे जानानै हेफाजाब होनानै जों नाजानांगौ । बरʼ हारिनि गाज्रि गाज्रि नेमफोरखौ फोसाबनांगौ । फिसा हिन्जावफोरखौ बान्दि रुवाथी दोननायनिफ्राय दोरोदनांगौ । जौ अमा बेदर गारनांगौ आरो फिसा फिसौफोरखौ फरायसालियाव हरनांगौ । गावजों गाव दानलाय सुलाय हिंसा हिंसिखौ गारनांगौ आरो हारिखौ गोजौवाव दिखांनो थाखाय बयबो नाजानांगौ आं आरो बारा मा बुंबावनो आं गोसो फोथायो आं बुंनाय बाथ्रा फंसेबो नोंथांमोना फेलें खालामनाय नङा । नोंथांमोननि बे ओनसोला जोबोर उनाव गोग्लैसोनानै दं । आं गोसो फोथायो बिथां [ खोरोमदाउ फारसे नाहरनानै ] गयारीया बे ओमसोलाव फार्सेथिंनिफ्राय मोजांनि थाखाय खामानि मावगोन । जौ अमा गारनाया बारा गोब्राब नङा जोंनि बान्याकाता ओनसोलावबो जौ अमा गारहांदोंसै । आं गोसो फोथायो नोंथांमोनाबो हागोन । जानाय जायैनि आं नोंथांमोननि सिगाङाव फंनैसो बाजिबाय । नोंथांमोना गोरोन्थि मोनोब्ला आंखौ निमाहा होदो । बेखौ बुंनानै आं नोंथांमोननिफ्राय निमाहा लायो । [ आखाइ खबजबनानै आनारामा सियाराव जयो राइजोफोरा आखाइ तालि होयो ] 
खोरोमदाउ - [ गसङो ] बिथां आनाराम बसुमतारीया नोंथांमोननो जा जा दाम गोसा बाथ्रा बुंलांबाय गोसो फोथायो नोंथांमोना बिथांनि बाथ्राखौ नंखाय साननानै फेलें खालामनाय नङा । बरʼ हारिनि गेजेराव बिथां बादि हारिनि मोजांनि थाखाय गाबखांग्रा जोबोर एसेलʼ । 
गिबि राइजो - नंगौ , बाबु नंगौ । 
खोरोमदाउ - बेनिखायनो आं बुङो नोंथांमोना गोसोखौ दाथ खालाम , हारिखौ फोथांफिननो थाखाय बयबो अबंलाउरिखौ अनसायनानै हाबा मावलांनांगोन । दिनैनि जुथुमनाया एसेनोसै । नोंथांमोना जे हाबा गारनानै मिथिङाव फैदों बिनि थाखाय आं साबायखर बावबाय । बिदिब्ला दिनैनि मिथिङा एसेनोसै । [ दसे थाथʼनानै ] फै नोंथां बसुमतारी , जोंनाव थांदोनि । 
आनाराम - थौ नोंथां । आच्सा थांनोसै [ आखाइ खबजबनानै ] आइफोर आफाफोर । 
गिबि राइजो - [ खायसे राइजोफोरा सिखारहां जायो ] जोबोर मोदोमाव गोनां बाथ्रा बुंथारबायलै बिथां बाबुवा । 
गिबि राइजो - मानसि महरै मोदायमारलै बिथां आनाराम बाबुवा । थौ थांदोनि [ राइजोफोरा थांहां जाब्लानो थेबेन आरो आब्राममोना हाबफैयो ] 
आब्राम - [ आखाइ दिखांनानै ] जथʼ जथʼ आइफोर आफाफोर , मोनसे गोनां बाथ्रा दं । [ राइजोफोरा जनो बाबांसिन जयो । आब्राम आरो थबेन सानैबो सियाराव जयो । ] 
थबेन - आनाराम देमुखा बबाव थांखो ? 
गिबि राइजो - खोरोमदाउ बाबुनि नवाव थांबाय बाबु , नै दासो ओंखारलांदों । नांगौब्ला लिंहैनो हागौ । 
आब्राम - नांलिया नांलिया लिंनो नांलिया [ आब्राम थबेना खोमा खोमा माबा रायज्लायो ] 
थबेन - [ गसङो ] आच्सा राइजो राजाफोर नोंथांमोननि सिगाङाव मानसे गोनां बाथ्रा दं । [ बुं बुं मा बाथ्रा होननानै राइजो राजाफोरा बुङो ] बे बाथ्राखौ श्रीजुत महामहिम परम पुजनिय मान्यबर माइनारा ब्रै बार फेल आब्राम मोसाहारिया नोंथांमोननि सिगाङाव बुंथिगोन । [ आब्रामा खरʼ थिखङो ] नोंथांमोना बयबो बिथांखौ मिथिगौ । बिथाङा जादों बरʼ हारिनि सासे गिदिर नेता । नोंथांमोना सिरियै बिथांनि बाथ्राखौ खोनासं । [ थबेना सियाराव जयो ] 
आब्राम - [ गसङो ] नोंथांमोनखौ लिंहरनाय थांखिखौ बिथां श्रीश्री मुश्री गेवलां जोहोलाव थबेन ब्रह्मवानो नोंथांमोननो बुंखाबाय । आं बाराखौ बुंनाय नङा । मानोना जोंबादि गोरों गोलाव नेताया बारा बाथ्रा बुङा । मानजारोङै राइजोफोर [ राइजोफोरा दावराव खालामो ] सिरि था सिरि था अहंकारि देमुख आनारामा बुंदों बरʼफोरा गासैबो जौ अमा गारनांगौ अरो हारिखौ फोथांफिननो थाखाय बयबो नाजानांगौ । नाथाय आंबादि नेताया बुङो आइफोर आफाफोर जौ अमा बेदरखौ खबरदार गारनो मोननाय नङा । [ राइजोफोरा बुङो जौ अमा गारगोन जों गारगोन ] खबरदार जौ गारब्ला , अमा गारब्ला बरʼवा मोस्रोम बादि दुब्ला दुब्लि थैजोबगोन । जौ अमाजोंसो बरʼवा गोहो बोलो मोन्दों हाबा मावनो । आरो हारिया मा गोजौवाव गाखोबावनांगौलाय ? जौ अमा जाब्लानो लोंब्लानोथʼ एरैनो गोजौवाव गोखोखायो । 
गिबि राइजो - मा असदा असदा बाथ्रा बुंखो नोंलाय । 
आब्राम - आरो खोनासं आनाराम ना थानाराम मा बबेनि गोरों जाथ नेता जाथिदोंलाय बेखौ नुब्लानो नोंथांमोना बुनो होसो । [ थबेना आखाइ थालि होयो ] 
गिबि राइजो - जानो हाया , जानो हाया , जों मानो बुनो होसोनो बेखौलाय ? 
आब्राम - मानोना बियो जोबोर देरगा थारबाय [ राइजोफोरा बयबो बुङो " जानो हाया जोना हाया " ] 
आब्राम - [ तेबुल सौनानै ] अबाध्य राइजोफोर लाथारा आंनि बाथ्रा फंसेबो नोंसोर ? 
थबेन - [ गसङो ] मिथिं जाफुनायाव नोंथांमोना बिदि दावराव खालामनाया मोजां जायाखै । बिथांनि मान हानिनि थाखाय दानो जौ बथलथाम लाबो । 
गिबि राइजो - जौ , जौ सालाफोर [ बयबो बुनो नागिरो ] जौ लोंग्राफोरसो माथो । बु सालाफोरखौ [ बुनो बयबो होसोयो , आब्राम , थबोनमोना सानैबो फोरलां थोरलां खारलाङो । राइजोफोरा खिबु खिबु होसोलाङो ] 




आनारी
बुंथिनाय
आनारीखौ 1966 - 67 माइथायनि मादाव रनसायनाय जादों । बे फावथिनाखौ दाब दाब जायगायाव दिन्थिनाय जादोंमोन । गासे फावथिना बादायलायनायाव आनारीया सेथि बान्थाबो मोनदों । फावथिनानि जाथाइनि समखौ 1950 नि मादाव हमनाय जादों । बरʼ माहारियाव बान्दि बैनाय खान्थि , धोनि - हावरिया एरखʼनाय , सुवा - सुथि जायोब्ला दायनिगिरिखौ माहारि बैखत खालामनाय , जौ , बेदराव गफʼबनाय , लेखा - फरायाव आनज्रायनाय आरो धोनिया हावरियाखौ सुसिनाय - बेफोर आसार - आखुफोरा दंमोन । आनारीयाव बरʼ माहारिनि गाज्रि हुदा - खान्थिफोरखौ फोसाबनो नाजानाय जादों । आनारीया फावखुंग्रि आरो आनारामा फावखुंगुर । बिसोर बरʼ माहारीनि phototypes । बिसोर जादों Social injustice नि बुलि । बिसोर आखलनि मारफʼजों reformation नि गोनांथिखौ नारसिननाय जादों । 
आनारीया आखाइजों लिरनाय महरैनो दंमोन रनसाइनाय समनिफ्रायनो । अनशुमै लाइब्रेरीनि बिगोमाया आनारीखौ सेबखांदों । बेनिखायनो बिथांनिसिम आंनि साबायखʼर थाबाय । 

ककराझार
17 - 9 - 92 इं मनʼरन्जन लाहारी

आखलफोर
1 . समबारु : हावरिया हालुवा । 
2 . दयाराम : गामिनि जतदार । 
3 . आनाराम : बिनि फिसाज्ला गिबि । 
4 . बिनाराम : आनारामनि फंबाय । 
5 . मेब्ला : गामिनि गावबुरा । 
6 . अब्राम : गामिनि एसे लेखा गोरों सेंग्रा । 
7 . थबेन : गामिनि एसे लेखा गोरों सेंग्रा । 
8 . गेब्ला : गामिनि बोराइदब राइजो । 
9 . मावरिया : गामिनि बोराइदब राइजो । 
10 . हावरिया : गामिनि बोराइदब राइजो । 
11 . खरमदाउ गयारी : आफादनि नेहाथारि । 
12 . आनारी : समबारुनि फिसाजो । 
13 . बेलाश्री : आनारीनि बिमा । 
14 . बिनहारी : मेब्लानि फिसाजो । 
15 . थफी : दयाराम माहाजोननि बिसि । 

खौरां गासे
दिन्थि गासे
सम - [ मोनाबिलि , हरथौहां थौहां ] 
हादाब - [ समबारुनि बाइज्रिं खुइज्रिं न । न सिङाव समबारुनि बिसि बेलाश्रीया अरदाबाव हारसिङै जबाय थायो । समबारुवा हर थौनानै फाफ्लियाव खदाल बाननानै फैनानै न इसिङाव खादल , लाउथि ग्रोम दोनो ] 
समबारु - [ खरʼनि फालिखौ खेवनानै गोलोमदै हुगारनानै ] 
बेलश्री , बेलश्री । 
बेलश्री - [ सिरिजाहाद मोननानै ] मानोलाय एफाग्राब हर थौजासे मावनांगौ होनब्ला ? संसारनि मानसिफोरा जाखां लोंखां उन्दुस्रि जोबबाय । मालायफोरा दुब्लिनिफ्राय फुंजा - सानजा फैयो ; बिनालाय मा ! 
समबारु - मा खालामनो बेलश्री ? दुब्लियाव दै थरथिंसेबो गैया , अखा हाहरबायो खोमा होननानै आलिखौ थेजोबनो नागिरदोंमोन आं । थेवबो थेबोजोबनो हाजोबाखिसै । दा हराव हाहर बायोब्ला हरावनो आलिखौ थेजोब हैनांगौ । बोरो दै लाबोनायसाय आथिं सुनो । [ बेलश्रीया लथायाव दै होफैनानै न सिङाव थांनानै ओंखाम खुरनानै लाबोयो ] 
बलश्री - दाजाफै आरो ओंखामा । सुग्रिलायलांबाय । 
समबारु - [ जानो जनानै ] फा माथो दिनै बाथिबो सावाखिसै आनारी बिमा ? 
बेलश्री - दं आरो बिमायनो नों केराचिन बायनाया ? 
समबारु - [ ओंखाम जानानै ] फा दिनै हरसेखौलाय बिबारी मोननाव बिनानै लायथʼनो हायामोन होनब्ला । 
बेलश्री - मालायनावलाय सानफ्रोमबो बेसे बिनानै लायबाय थानोसै । दाखालिबा संख्रि एसे बिहैनाया दाबाथिजों हावरिया जानो मोनजारोङै होननानै रायग्लि हरजाबायदों [ बेलश्रीया मोदै हुगारो ] 
समबारु - [ बेलश्रीनि मोखाङाव नायहरनानै ] फा मानो गाबखोनो ? हावरियाया जेब्लाबो हावरियासै बेलश्री । मा खालामनो , एसेग्राब मावसेयावबो अबंलाउरीया जोंखौ नायफिनहरलिया । थांनाय बोसोरावबो अखायानो गायनांगौ बोथोरावनो हायाखिसै । देग्लायबो बिदिनो जायो नामा ? गसाइयासो मिथिसिगौ । [ आखाइ सुनानै ] अ बेलश्री जोंनि फिसाजो आनारीया गाहामै दंदा ? 
बेलश्रीनि - [ हांमा सुरनानै ] गाहामै थाबालाय मा जानो बान्दि बैनायनिफ्राय सुखʼनानै लाबोनो हायाबोला । नायलʼ जलʼ फिसाजो सासेलʼमोन । फिसा अखन्दाबो मोरोनाव थैयासै । दा फिसाजो सासेखौबो बान्दि दोननानै जानांबाय । उ : मा सुनि खाफाल । [ बेलश्रीया मोदै हुगारो ] 
समबारु - [ बेलश्री मोदोमाव दांनानै ] दागाब होनब्ला बेलश्री । गाबनानै मा जानो । आंबोथʼ आनारीखौ सुखʼनानै लाबोनो नाजागासिनो दं । मा खालामनो । बोसोरि बोसोरि माय दैखौनो मोनथारा । बे बोसोराव मोनहर बायोब्ला 500 रांखौ होनानै दयाराम माहाजोननिफ्राय आनारीखौ सुखʼनानै लाबोगोन आं । नायनि दा गसाइया जोंखौ अनहरो ना अनहरा । 
बेलश्री - [ फार्सेथिङै नायहरनानै ] जोबोद नायहरगोन गसाइया नोंखौ । गसाइखौ सिबिनायावनो माथो नायफिनहरा । नायफिन हरजायोब्ला माथो बिदि जाखो [ बेलश्रीया मोदै हुगारो ] । मैया निबारीनिफ्राय खोनानो मोनदों आं माथो दयाराम गोरानि हिन्जाव थफीया आनारीखौ सानफ्रोमबो बुसोगारोनो । 
समबारु - [ मोखां सोमनानै ] नंगौ नामा ? 
बेलश्री - नङाब्ला नंखायखौनो खिन्थाफैयो होनब्ला । 
समबारु - छि : जोबोर इनाय बे , बान्दि मालाय एफाग्राब सानफ्रोमबो बुजानांगौ ? [ हांमा सुरनानै ] मा खालामनो खैना । गोलाव , गिदिदनिनो धोरोमसै । बुब्लाबो बिसोरनो , बुवाब्लाबो बिसोरनो । [ खोमसि फारसे नायहरनानै ] माथो हराबो थौबाय । उन्दु हैनांगौ जाबाय । गाबोन दावला गेसेरब्लानो हाल होलांनांगौ । 
बेलश्री - थौ आरोमा [ सानैबो न सिङाव हाबलाङो ] 
( फैसालि गोग्लैयो ) 
दिन्थिगानै
सम - [ हर ] 
हादाब - [ दयाराम महाजोननि न । नखरनि मानसिफोरा गासैबो उन्दुस्रिजोबबाय । आनारीया गावनि खथायाव साथि सावनानै माबा माबा हार्सिङै जिंगा सिबाय थायो । हर थौबाय ] 
आनारी - [ खानाइ आइलि जाइलि , जिंगा मोखाङै ] हाब ! खाफाल , बे बान्दिनि जिउवाखि अरायबो बिदिनो थांनोसै ? बोसोरथाम अखाफोर दानथाम जाफैबाय आं बेहाय बान्दि मावफैनाया । हजों आइ आफा मोनहाखि एसेलʼ जारलायाव दंसै ? ओजों ओजोंबो नंनायनि नङैनि बुजा गासिनोसै [ मोदै हुगारो ] आयʼ ! नाथाय बे जिउनि मोदाइखौबोथʼ बावनो हानय नंलिया । नाथाय बावनो हाया मालाय बोरै मोननो । बे जादों गिदिद गोलाव , रांखाउरि गोनां माहाजोननि फिसा ; आं जादों - 
बिसोरनि बान्दिसो । थेवबो गोसोआ माथो मानिया । बेखि आंखौ सै . . . . . . . . . . . . 
थफी - [ न सिंनिफ्राय सोगोम हरो ] आनारी सालि बैथालि नों दाबो बाथि खोमोरनानै उन्दुलाङाखै ? नोमा नोमफानि न जायासै बेयो हरफामानि बाथि सावगारनो ? सालिया हरफामानि उन्दुलाङाब्लानो थायो आरो आं सानफ्रोमबो मायसौनो फोजानाङो [ ओंखार बोनानै थफीया आनारीखौ ज्रोम ज्रोम बुयो ] 
आनारी - [ गाबगु खुगु ] खेमा होदों आइजो । आं दिनैनिफ्राय बिदि खालामनाय नंलिया । 
थफी - [ रागा जोंसिननानै ] खेमा ? खेमासो बुंदों नों सालि [ दावरावखौ खोनानानै बिनारामा हाबफैयो ] 
बिनाराम - [ आनारीनि खानाइयाव हमनो नाजानानै ] सालि बैथाली जोबोद बारथारबाय नों । हावरियानि फिसाफोरा आखल गैमारासो [ बुंहां खालामब्लानो आनाराम फैयो ] 
आनाराम - [ बिनारामखौ आखाइयाव हमथानानै ] खबरदार बिनाराम ! हिन्जावनि मोदोमाव फंसेबो आखाइ दाहो , नङाब्ला . . . . . । 
बिनाराम - [ मेगन धेला धेली जोंनानै ] नङाब्ला मा खालामनो नों ? 
आनाराम - बान्दि बैब्लाखि नंनायनि नङैनि बुजागासिनो थानोसै होनब्ला ? 
बिनाराम - दाय मोननायखौ बुवाब्लानो थानोसै ? बिदियावनोथʼ लाय मोनलाङो । 
आनाराम - [ बिमानि मोखाङाव नायनानै ] आयै नोंनि हाबायाबो जोबोद हामा । आनारीया दिनैलʼ हर थौजासे बाथि सावगारदों । बे गोरलै दायावनो बुनांगौ होनब्ला ? 
थफी - [ रागा जोंनानै ] जों बु दाबु नोंहा मा अरजाबायदों ; आंनि हाबायाव बेंथाफैनो नों सोर ? 
आनाराम - [ गुरै रावै ] नों सोर माने ? फिसागिबि जानानै बिमानि इनाय हाबायावखि बाधा होनो मोना ? दिनैबो बुयो , गाबोनबो बुयोब्ला बबे जिउ थावरिनो हानो ? आर मालायनि फिसा फिसौखौ बिदि इनाय बाहायनानै जायोब्ला सोर दाहोना , रुवाथि नोंसोरनाव थाफैनो ? 
थफी - बायनानै लानायखौलाय जेरै गोसो एरै बाहायनानै जागोन आं । [ आनारीनि फारसे नायहरनानै ] आनारी , दा दाउला गेसेरनाय सिगां माइ सौनो सिखाराबासो मोनफ्लांबावगोन आं । [ थफीया थाङो ] 
बिनाराम - [ आनारीखौ मेगन मोब्लेदजों जों नायनानै ] गाबोन दुब्लियाव फुंजा , सानजा ओंखाम मोनाब्लासो मोनफ्लांगोन आंबो . . . . । [ ब्लद थाङो ] 
आनाराम - [ गुरै रावै मिनिस्लु जानानै ] जोबोद दुखु मोनबाय नामासै आनारी ? 
आनारी - [ मिनिस्लु जानानै आनाराम फारसे नायनानै ] बान्दिनि दुखुवालाय अरायबो बिदिनोसै । बुनानै सिथारथोंखौलाय मानो हमथा फैया । 
आनाराम - [ मानो ? आनारामा धोनिनि फिसा मालाय नोंसोर बादिनि थाखाय बिनि गोसोआ गाबखाङो । नों बादि एसेग्राब बान्दि , रुवाथी आरो खाना लेंग्रा जारलायाव गोग्लैसोनानै दं । थारैनो आंनि गोसोआबो बिसोरनि जारला जन्त्रनायाव गाबखाङो । गोसो फोथाय आनारी । गोसो फोथाय आंखौ । 
आनारी - [ लाजिगुसुयै ] गोसो फोथाय मालाय मा जानो आदा । बान्दिया जेब्लाबो बान्दि बैनानै जानांगौ । आरो माहाजोना मालायनि फिसा फिसौखौ बाहायनानै जानांगौ । बेनोथʼ मुलुगनि नेम । 
आनाराम - नङा आनारी , बे जेब्लाबो मुलुगनि नेम जानो हाथावा । 
आनारी - [ बाहेरा थिङै नायनानै ] हराबो गेजेर नांबाय माथो । सोरबाफोर नुसनबा हामा सानसिगोन आंखौ । आरो माहाजोनाबा नोंखौ माना होखादों बान्दिजों बारा रायज्लायनो मोना होननानै । नों थांदों । आइजोआ नङाब्ला दानो फैबावगोन । 
आनाराम - सोर आइजो बिलाय नोंखौ बुफैबावग्रायालाय ? आच्छा - । आं थांनोसै - नाथाय . . . । 
आनारी - मा नाथाय आदा ? [ आनाराम थिङै नायहरो ] 
आराना - [ मिनिस्लु जानानै ] नङा जेबो । देनां , देनां । 
आनारी - देनां . . . . . । 
दिन्थि गाथाम
सम - [ बेलासि ] 
हादाब - [ मेब्लानि न । मेब्लाया हारसिङै सान्द्रि खाथि सैबाय थायो ] 
मेब्ला - बिनहारी बिमा , बिनहारी बिमा , एइ बिनहारी बिमा . . . . . . . । 
बिनहारी बिमा - [ न सिंनिफ्राय ] फा मानो नांदों ? 
मेब्ला - बाब ! मानो नांदोंलायनो ? बे मैया सोनाय जौवा सरनानै दोन । दानो गेब्ला , हावरिया , मावरियामोना जौ लोंनो फैगोन । दहाय लिंबोखादों आं । 
बिनहारी बिमा - फाग्लाया मैया सोनाय जौ गोरलैखौनो आर जायाबा जायासै । 
[ गेब्ला , हावरिया , मावरिया मोनहा फैयो ] 
मेब्ला - नै - माथो सफैबायानो नोंसोरो । बिनहारी आइ , बिनहारी खामफ्लाइ लाबो नोमाय मोननो [ बिनहारीया खामफ्लाइ लाबोयो ] थां बिनहारी आइ नोमाखौ जाहाद जाहाद जौखौ लाबोनो थिनहै । [ बिनहारीया थाङो । बिनहारी बिमाया जौखौ होफैनानै थांफिनो ] 
[ जौ रानना होनानै ] दे लोंलायदोलै , गेब्ला , हावरिया , मावरिया । 
गेब्ला , हावरिया , मावरिया - [ बयबो ] दे - दे । 
मेब्ला - गेब्लाया बेसेग्राब मोनखो ब्रा माइखौलाय देग्लायलाय ? 
गेब्ला - [ दारी फुस्लिमनानै ] गैयालै खुनुमथे जानोलʼ मोनसाबबाय । 
मेब्ला - हावरिया , मावरिया मोनालाय ? 
हावरिया , मावरिया - गैयालै जानो थोजोबनाय नङा । 
मेब्ला - मा माखालामनो । हावरियाया अरायबो हावरियासै । देग्लाय बानायाबो जोबोर गाज्रि खालामलांदों आबादफोरखौ । आंहाबो थोगोन ना थोआ [ समबारुवा फाफ्लियाव हासिनि लानानै हाबफैयो ] । 
मेब्ला - नै माथो समबारुवलाय । ज - ज । फा बबेनिफ्राय फैखोब्रा समबारु । 
समबारु - दुब्लियाव हाग्रा सावहैदोंमोनलै आं । 
मेब्ला - फा माथो जदिया ? जौ लोंलांनो हायालै खुरिसेसो ? नो [ खुरिखौ हरनो नागिरो ] 
समबारु - ओहो ! आं जौ लोङैया गोबाव थारसैलै मेब्ला । आंहा दानो नवाव हाबा मावहैथारनांगौ । 
मेब्ला - देलै लोङाथाय लोङा [ खुरिखौ लांफिननानै ] बेफोर मानि जोंनि बाहागो । बे बोसोराव बेसेग्राब मोनखोब्रा समबारु माइयालाय ? 
समबारु - [ हांमा सुरनानै ] गैयालै दै बानाया गासैबो गाज्रि खालाम लांथारबाय । खुनुमथे महन थामलʼ मोनसाबदों । [ सान फारसे नायहरनानै ] आच्छा सानाबो गैलिया आं थांनोसै । [ थाङो ] 
गेब्ला - समबारुवा माब्लानिफ्राय जौ लोङा साधु जाफ्लाखोब्रा आदा मेब्ला ? 
मेब्ला - गोबाव सैलै फंबाय । गामिनि गेजेराव बिनो मावथिसिन नाथाय - बिहानो गैसिना । 
मावरिया - हयथʼ , माथो एफाग्राब सान - हर मावब्लाबो जों बादि गैजारोङा । 
हावरिया - बिदिखायनोथʼलै जों बादिया एफाग्राब मावा । हावरियाना दिनैबो गैया , गाबोनबो गैया । जौ बेदर जानानै लोंनानै फुर्त्ति खालामब्ला मा खालामनोलै जिउ थासान्दियाव । 
गेब्ला - नङा माथोब्रा हावरिया । जौ लोंनांगौ आरो फुर्त्ति खालामनांगौ ( अब्राम , थबेन फैयो ) 
अब्राम - ( लांगोनानिफ्राय ) नङामाथोब्रा जौ लोंनांगौ फुर्त्ति खालाम नांगौ । 
मेब्ला - नै माथो आपुनिफ्रालाय । बिनहारी आइ , बिनहारी , चेयार लाबो नोंदामोननो । 
( बिनहारीया चेयार गंनै लाबोयो ) 
( बिनहारीया हाबफैब्ला अब्राम आरो थबेनमोना सानैजों रायलायखोमायो ) दे जदो आपुनिफोर । बिनहारी आइ , थां नोंदा मोननो साहा फुदुंनानै लाबो । 
आब्राम - नाङा नाङा साहा ताहा नांबाय थाया । दंब्ला जौखौनोदेन । ना मा बुङो थबेन ? 
थेबेन - अल राइट ! नोंथां अब्राम । 
मेब्ला - आंलाय सोरखार जालियाफोरखौ जौ लोङासो सानदोंमोनलै । आच्छा आइ , थां , बिदिब्ला जौखौ लथासे लाबोबावदो । 
( बिनहारीया थांनानै लथायाव जौ लाबोयो आरो थांफिनो ) 
मेब्ला - ( अब्राम , थबेननो जौ होनानै ) फा मानो फैयामोन अब्राम बाबु नोंथांमोना ? 
अब्राम - ( दसे साननानै ) फैनाया खामानि लानानै फैनाय जादों । नाथाय . . . . ( गेब्ला , हावरीया आरो मावरीया फार्सि नायहरनानै ) 
गेब्ला , हावरीया , मावरीया - ( बयबो ) आच्छा ! जों थांनोसै मेब्ला । बिथां मोनाबा मा गोनां हाबा लानानै फैदों बेबा । 
गेब्ला - गाबोन आंनियाव मोनाबिलियाव जौनि सावरिलै । नोंखौ नेमन्त्रन होखाबाय आं मेब्ला । 
मेब्ला - आच्छा थांथारगोन आं । 
गेब्ला - नमस्कार अब्राम बाबु आरो थबेन बाबु । [ अब्राम आरो थबेना खरʼ थिखाङो आरो मावरिया , हावरिया मोनाबो बिसोरखौ नमस्कार होयो । गेब्ला , हावरिया , मावरिया ओंखार लाङो ] 
मेब्ला - दारी फुस्लिमनानै ] आच्छा ! अब्राम बाबु , मा हाबामोन बुंनायसाय आपुनिया । 
[ अब्राम थबेनखौ रायफोरनो मेगनजों इसारा होयो ] 
थबेन - गावबुढ़ा बाबु ! बाथ्रायाथʼ गिदिद नङाब्लाबो गोनां थारलै [ दसे थाथʼनानै ] नोंनि सिगाङाव मा बुंगोन मा फोलागोन । नैबे बिथां अब्राम बाबुवा नोंनि फिसाजो बिनहारीखौनो मोनब्ला हाबा खालामनो नागिरो । [ मेब्ला मोसा नाङो ] बिथाङाबो रोङा रोङालायबाय माइनारी आथबार फेल आरो नोंसाजोआबोसो छात्र बृत्ति फरायनानै थाबाय । सानैजों जोबोर जुलि मोजां जाथारगोन । ना मा बुङो नोंथां अब्राम ? [ अब्रामा मिनिस्लु जानानै खरʼ थिखङो ] 
मेब्ला - [ खरʼ खुरनानै ] जुलियाथʼ मोजां जागौलै थबेन बाबु नाथाय । 
थबेन - मा नाथाय फुथायबावलै । जायोब्ला नै बे फैगौ बैसाग अखाफोरावनो जानांगौ हाबाया आरो बिथां बादि मोदोमै मोखाङै लेखायै आखलै जेरैबो आखा फाखा थक गोनां बिजामादै मोननो गोब्राबथार । 
मेब्ला - [ बाबांसिन ] आं आइ बिनहारीनाव मथ सोङाब्ला जेबो बुंसʼनो हाया जाबाय थबेन बाबु । बियो एखनबा दयाराम माहाजोननि फिसाज्ला आनारामखौसो रायखाङो । 
अब्राम - [ अब्रामा मोसा नाङो ] मा ! . . . . . . ! 
थबेन - [ अब्रामखौ बाधा होनानै ] बि . ए . फरायनाय आनाराम बाबुवालाय सात्र बृत्तिलʼ फरायनाय हिन्जावखौ हाबा खालामगोन दा ? मालाय मेट्रिक , आइ - ए , फरायनायखौसो नागिरदों । आच्छा हरबो जाबोगौ , नों फंसे बाथ्रालʼ बुंदो ' हाʼ बा ' नाʼ । 
मेब्ला - [ खरʼ खुरनानै ] आं दासान्दि जेबो बुंथʼनो हाया जाबाय थबेन बाबु । बिनहारीनाव मथ लानानै उनाव जानायहरगोन आं । 
थबेन - फिसाजोनि मथ लानायानोथʼलै जोबोर हामथारा गावबुरा । बिमा बिफाया जेराव हरो बेवहायनोथʼ थांनांगौ । 
मेब्ला - फिसानि गोसो , जेराव हामजाथारा बेवहाय ब्रा ब्रा हरथारबाबोथʼ जायालाय थबेन बाबु । 
थबेन - बारा बाथ्रा मा बुंबावनो , दा बावैनो फैबावगोन जों । नों थाखथियारिलʼ खालामनानै दोनदो । जों थांनोसै । 
मेब्ला - आच्छा ! नमस्कार अब्राम बाबु । 
अब्राम - नमस्कार थबेन बाबु । 
थबेन - नमस्कार । [ अब्राम , थबेन थाङो ] 
मेब्ला - जेराव बाला गुदुं बेवहायनो गाब्रʼयो । बे गामि गुरनानै जौ लोंबायग्रा अब्राम बाबुनोनो ? सि : जाथावथारा . . . । आच्छा नायगोनदा बबेनि दैया बबाव थाङो । 
[ मेब्लाया न सिङाव हाबलाङो ] 
दिन्थि गाब्रै
सम - ( बेलासि ) 
हादाब - [ दयाराम माहाजोननि न । आनारामा आखाइयाव सुटकेस लानानै गुवाहाटी कलेजनिफ्राय फैयो । 
आनाराम - [ लामा दथानिफ्राय ] आनारी ! आनारी । 
आनारी - सोर ! आदा नामा ? [ ओंखारबोयो ] फा बबेनिफ्राय फैखो आदायालाय ? 
आनाराम - [ मिनिस्लु जानानै ] कलेजनिफ्राय फैदों , गुवाहाटीनिफ्राय । न बे सुटकेसा दोनहै थां । [ आनारीया सुटकेसखौ लानानै थाङो आरो फैफिनो ] दा नवाव रावबो गैथारा नामासै ? आफाया अबाव थांदों ? 
आनारी - [ लाजि गुसुयै ] गोराया लावजं गामियाव थांदों , मोननांगौ रांखौ होखʼहैनो । 
आनाराम - आइयालाइ ? 
आनारी - दहाय फुङाव दखरगुरीयाव थांदोंमोन आलासि जानो । 
आनाराम - फा मानो गोजानाव थाखो ? खाथियाव फैनो हाया होमब्ला ? 
आनारी - [ लासि गुसु जानानै दाबसेथिङै नायहरनानै ] थाङा आं । बान्दिया माहाजोननि खाथियाव गसंनो समाया । 
आरानाम - उ : बान्दियाखि मानसि नङा ? आच्छा खाथियाव फैया थाय फैया दै गिलाचसे लाबोनायसाय आनारी । [ आनारीया दै लाबोयो ] 
आनारी - [ एसे गोजाननिफ्राय दै जासिनानै ] न दैया । 
आनाराम - [ फेखन खालाम थिनानै ] आं खाथियाव होफैयाब्ला दैखौ लोङा । 
आनारी - [ खाथियाव फैनानै ] न आरो मा । 
आनाराम - [ दै लोंनानै ] दैया जेरै सुदेम नोंबो बिदिनो सुदेम नङाना आनारी ? 
आनारी - [ लाजिनानै ] सि : आदा , मा बाथ्रा बुंखो बान्दिखौनो नों बिदि बुंनो समायो ? [ दसे थाथʼनानै ] आं थांनोसै मा , ओंखाम थाब सङाब्ला दानो गोराजोआ रायफैगोन । 
आनाराम - थांनो मोना दानो बाथ्रा जोबोद दं । नोंजों आंजों । सोर गोराजो बिलाय नोंखौ रायफैग्राया ? 
आनारी - गोराया आंखौ बुंदों आं गैयैयाव आनाराम , बिनाराममोनजों रायज्लायनो मोना होननानै । गोराया दानो नुफैब्ला आंखौ मानजा होगोन । 
आनाराम - उ : बान्दियालायखि माहाजोनफोरजों रायलायनो मोना ? अबे हादाबनि नेम बिलाय । [ दसे सानहाबनानै ] आच्छा आनारी , आंहा फंसे बाथ्रा सोंनांगौ दंमोन । 
आनारी - मा बाथ्रा बिलाय ? 
आनाराम - बि - ए , आनजाद होखांनानै आं देग्लायनो हाबा खालामनोसै सानदों । मा - हाबा जागोन ने आनारी ? 
आनारी - [ मिनिस्लु जानानै ] खालामदो आरो मा । गोरा आरो आइजोआबो दासान्दि नोंनि हाबानि बाथ्राखौनो सानगासिनो दं । 
आनाराम - दा सोरखौ सोंनो सानदों दालाय बिसोरो ? 
आनारी - [ दाबसेथिङै नायहरनानै ] आं मिथिया मा । फा आदाया लाय सोरखौथो सानदों ? 
आनाराम - [ दसे सानहाबनानै ] नोंखौनो आरो मालाय । 
आनारी - [ मा बुंगोन मा मागोन जानानै ] सिथोर बोथोर । मौया मैया बाथ्रा बुंखोसै आदायालाय ! बि . ए , फरायनानै आं बादि जाम्बिखौनो ? बिनि सायाव आं नोंसोरनि बैनाय बान्दिसो । बान्दिखौखौ माहाजोननि फिसाज्लाया माब्लाबा हाबा खालामफेरबाय ? नङा आदा जोबोद इनाय बे नोंनि साननाया । 
आनाराम - बिदिब्ला नों बिदि बुंनायाबो जोबोद इनाय नङा ना ? आं नोंबादि बान्दिखौनो हाबा खालामथारगोन आरो मा । आंबा नोंखौ गोदोनिफ्रायनो जुलि खालामगोन होननानै सानबोखादों । आनारी ? नों आंखौ गोसो फोथायगोन ने ? [ आनारीया मोखां सोम जानानै गुबुन फारसे नायहरो ] आनारी ! मानोथो स्रि जाखो ? नों आंखौ गोसो फोथायथारा बिदिब्ला ? 
आनारी - ( हांमा सुरनानै ) आं मिथिया , मिथिया आदा - गोरा आरो गोराजोआब्ला हाबा होनाय नंथारा । जों लागोनि सातार बृर्त्ति फरायनानै थानाय मेब्ला गावबुरानि फिसाजो बिनहारीखौसो नोंनो सोंनो नागिरदों होननाय खोनादों आं । बिनहारीयाबो नोंखौ अखनबा रायखांबाय थायो । ( हांमा सुरो ) 
आनाराम - फा मानो गले गले हांमा सुरबाय थाखो आनारी ? बिनहारीखौ आं जेब्लाबो हाबा खालामनो हाया नों थासान्दियाव । आइ आफा मोनहा होआ मालाय मा जानोसै । आं ब्रा ब्रा हाबा खालामब्ला सोर हमथानो हानो ? आनारी ! मानो स्रि जाखो ? नोंखि आंखौ सैया ? 
आनारी - सैयाबालाय मा जानो आदा ? जाथावै . . . . . . । 
आनाराम - जाथावैखौनोथʼ जाहोनांगौ आनारी । नोंबादि बान्दिखौनोथʼ हाबा खालामनानै जोंनि बरʼ माहारिनि बान्दि बैनाय गाज्रि नेमखौनोथʼ आं फोसाबनो नागिरदों । गाव गावनि फिसा फिसौफोरखौ बान्दि रुवाथी दोननानै जानाया जोबोद इनायथार बे । ननि माइनाव हिन्जाव हारिखौ मालायनाव होननानै आरो बैहोनानै जानाया जोबोद अधोरोमथार । आं एरैबादि माहारि लुबैदों जेराव धोनि हावरिया गिदिर उन्दै बान्दि रुवाथी होननाय आरो थानाय नङा । आनारी नोंखि आंनि साननायखौ हामजाया ? 
( बिनाराम हाबफैयो ) 
बिनाराम - ( लांगोनानिफ्राय बुंबोयो ) होम आंबो जोबोद हामजागौ । ( आनारीया थाङो ) 
आनाराम - सोर बिनाराम फंबाय ? 
बिनाराम - ( देरगानानै ) नोंनि कलेजा आनारीजोंसो जाफैबाय बिदिब्ला ? 
आनाराम - नङालै फंबाय फुजानि बन्धखायसो नवाव फैदों ब्रा । माथो आफायाबो आइबो गैयानो नवाव । 
बिनाराम - बे सुजगावनोथʼ नोंबो लामा मोनदों आनारीजों ? 
आनाराम - इस नङाब्रा फंबाय बान्दि मालायखि एसेबो रायलायनो मोना ? 
बिनाराम - मोनो मोना दा आफा फैब्ला मिथिगोन । नों मिथिखा नोंसोर सानैजों रायज्लायनायखौ न खनानिफ्राय गासैबो खोनासंजोबदों , आफानो दा बावैनो खिन्थानानै होजोबगोन आं । ( बिनाराम थाङो ) 
आनाराम - मा बुंखो , मा बुजिखो । लेखा फरा रोङैनि आखल मोजाङानो गाज्रि जायो गाज्रियानो मोजां जायो । आफानो नङैखौनोथʼ बानायनानै खिन्थाथारसिगोन बियो । ( थाङो ) 

खिन्थि गाबा
सम - फुं
हादाब - दयाराम गोरानि न । न सिङाव दयारामा बिसिजों रायज्लायबाय थायो । 
दयाराम - ( गुलगुलि हंखा सोबै सोनै ) जोंहा देग्लाइ फिसा आनारामा बि . ए . होगोन । आंथʼ बि . ए . होखांनानै बिखौ हाबा होनो सानबाय । ना मा बुङो नों थफी ? 

थफी - हाबाखौलाय होया माथोसै । फिसाया हाबानि बैसोआबो जाबाय । फा नोंलाय सोरखौथो लायनो सानखो ? 
दयाराम - ( दसे सान्नानै ) बेखौनो लायनो सानबाय । 
थफी - सोर बेखौनोसै ? 
दयाराम - ( खरʼ खुरनानै ) इसराम मेब्लानि फिसाजो बिनहारीयालाय । फराया फराया सात्रबृत्रि फरायलायबाय जोंहा फिसाया । 
थफी - आंबोथʼ बेखौनो सानगासिनो दं । नाथाय आनारामा सैगोन दा ? 
दयाराम - मा सैनाय सैयैबावसै बिलाय । बिमा बिमामोना जायखौ लायो बेखौनोथʼ लानांगौ । 
थफी - ( दसे सानहाबनानै ) आनारामनि मत लायाब्ला आं जेबो बुंसʼनो हाया । गथʼवाबो पुजा बन्दʼवाव फैबाय । बे समावनो बिनि मत सोंनागौ जादों । 
दयाराम - ( गुल गुलिखौ दोननानै ) हिन्जाव जाथिया बिदिनोसै आरमा । खालि फिसानि मत नङाब्ला खामानि मावनो हाया । आंलाय मत तत मिथिबाय थाया । बिफानि खामानिखौ बिफा मावगोन । ( बिनारामा हाबफैयो ) 
बिनाराम - नंगौ आफा नंगौ । मा मत तत बिलाय । आंबो खोनानो मोनदों मेब्लायानोखि फिसाजोखौ आदानोनो हरनो जोबोत गोसोथार । बिनहारीयाबो बिखौसो मोजां मोनो । नाथाय आदाया । 
दयाराम - बुं फिसा , बुं मा बुंनो सानदों । 
बिनाराम - ( एसे सासु मासु खालामनानै ) आनारी आरो आदामोना मैया सानैजों माबा बुरुं बुरुं गोबाव रायलायबाय थादों । आं नुसन फैनायनिफ्रायसो आनारीया थांदों । 
दयाराम - [ राग जोंनानै ] मा शालि बैथालीया बिदिसो ! आं बेखौ दासिम बुंगासिनो दं बोराइ बुरै गोयैयाव आनाराम बिनाराममोनजों रायज्लायनो मोना होन्नानै । गलामनि फिसाजोफोरा आखल गैमारासो । 
थफी - आंबो बेसेबां रायो आनारीखौ थेवबो मानिया । आनारामानो जोबोत लाइ होथारबाय बिखौ । 
दयाराम - जोबोत सीमा बारथारबाय बियो । बेखौ थिकना साजा होआब्ला जाथारनाय नंलिया । 
बिनाराम - आरो बिलʼ नङा आफा । आदायालायनो बिनहारीखौ हाबा खालामा । आनारीखौ हाबा खालामथारनो । 
दयाराम - [ थफीखौ ] खोनाबाय नों - नोंनि फिसा गिबिनि आखला बे मोनजारोङै गलामनि फिसाजो बान्दिखौनो हाबा खालामनो लायनो हो । जोबोत साबगौ बाथ्रा बे । फेलेरनि आरो बिमा बिफानि मान दानखौसो सिफायथारगोन बे गथʼवा । नायगोन दा आं बबे राहायै आनारीखौ हाबा खालामग्रा बे । 
थफी - फा खालामथारब्ला मा खालामनो फालाय ? 
दयाराम - जेरै बिमा एरै फिसा । बे बान्दिखौ नों बिहामजो लानोसै ? मुलुगावखि नोंहा बिहामजो गोमादों । 
थफी - आं मिथिया बिदिब्ला । नों जायखि खालामा [ थाङो ] 
बिनाराम - आफानि हाबायाव आइयालाय मा माना होनो हानोसै । आनारीनि बारदावली आखलखौबोथʼ नायनानै थाथावा । 
दयाराम - आच्छा बेफोरखौ आं दंसै । थांनायसाय बिनाराम नोंदाया बेसिम फैथो , खिन्थाहै । [ बिनारामा थांङो ] 
आनारी ! आनारी ? 
आनारी - [ आनारीया हाखु दाखु हाबफैयो ] मानो गोरा ? 
दयाराम - [ राग जोंनानै ] मानो नुनो नङा , नों मैया मा दष खालामा बुं माबार । 
आनारी - [ उमु चुमु जानानै मोसा नाङो ] मा दष खालामा आं गोरा । माथो जेबो हामा हाबा मावाखैमोन आं । 
दयाराम - होम ' हामा हाबा मावाखैमोन ' । जोबोत मोजां बाथ्रा बे । मैया मानो आनारामजों इसि गोबाव रायज्लायबाय थाया । माना होखायाखैमोन आं नोंखौ आनाराम बिनाराममोनजों रायज्लायनो मोना होन्नानै । 
आनारी - [ गाबा मोखाङै ] आंबा रायलाया होनदोंमोन । आदायासो ब्रा ब्रा खाथियाव लिंहरनानै रायज्लायदों । 
दयाराम - [ मोसेर नायनानै ] मिथिबाय बिनि बान्थाया मा जागोन सालि [ दयारामा आनारीनि खानायाव हमनानै बुंहा खालामब्लानो आनारामा फैनानै बिफाखौ हमथा फैयो । ] 
आनाराम - [ बुहां जानाय आखाइखौ हमथानानै ] सि : आफा जोबोत इनाइ बे । मालायनि फिसाखौ दाय गैया फोदो गैया बुनाया । बिनि दषनि बान्थाया आंसो मोनथावगौ । [ आनारीया थाङो ] 
दयाराम - [ रागखौ दमायनानै ] होम ! जोबोत इनाइ - नोंनि आखलाखि जोबोत इनाइ नङा ? आरो जुथे रावसो बुंफैदों नों ? फेलेरनि हांगार । आरो आं खोनानो मोनदों नोंलायनो बिनहारीखौ हाबा खालामा ; बान्दि आनारीखौसो हाबा खालामगोन जोबोत गोथाव बाथ्रा बे । नों बिनहारीखौ हाबा खालामब्ला खालाम नङाब्ला । 
आनाराम - नङाब्ला मा खालामनो नों ? 
दयाराम - नङाब्ला आं जेरै गोसो एरै खालामगोन । आरो खोनासं आनाराम - नों दिनैनिफ्राय आनारीजों रायज्लायनो मोननाय नङा आरो हाबाया देग्लाय फागुन मासावनो जानांगौ बिनाहारी जों । [ दयाराम थाङो ] 
आनाराम - बे हाबाया जाथारनाय नङा आफा । [ हार्सिंङै ) आइ आफामोना सानो दस्रा , आर आं सानो दस्रा । जायखौ नांगौ सानो बेखौ मोना आरो जायखौ नाङा सानो बेखौसो मोनो । नायगोनदा आंबो बबेनि दैया बबाव बोहैलाङो [ आनाराम थाङो ] " फैसाली गोग्लैयो " 
खौरां गानै
( दिन्थि गासे ) 
बेला - बेलासि । 
हादाब - [ समाबारुनि न सानद्रिनि खाथि जिरै जिरै समबारुवा बिसिजों रायज्लायबाय थायो ] 
समबारु - मिथिबाय बेलाश्री ; जोंनो गसाइया धोन दौलत हराखै । जा इसे माइ गायो बेखौबो बोसोरि बोसोरि दै बानाया खहा खालामलाङो । आरो खुनु बोसोरावथʼ गायनांगौ समाव अखायानो हाया । एफाग्राब मोवसेयावबो मोनाब्ला मा खालामनो दे । बबे राहाजों आनारीखौ सुखʼ हैबावनो । 
बेलश्री - उ : आनारीनि खोथाखौ रायखांबाथाय गोसो ग्रुब मोनखाङो आंहा । सिबाय फिसाया जारलायाव दं । आरो आं खोनानो मोनदों जे आनारीखौ फिसाज्लाफोरजों रायलायनो माना होबाय आरो बिसि थफीयाबो नंनायनि नङैनि दाय गैया दोफो गैया आनारीखौ बुगासिनो , रायगासिनो नो । उ : जोबोर इनाइ बे । [ मोदै हुगारनानै ] जाखा मालायखि एफाग्राब असिद आनासार बाहाय नांगौ ? 
समबारु - फा मोदै हुगारबालाय मा जानो आनारी बिमा मालाय गोरा गोरोंनि बाथ्रा । बुंब्लाबो बिसोरनोसै - अनबाबो बिसोरनोसै । [ खरʼनि फालिखौ हाननानै फाफ्लियाव लायो ] गसाइया मालाय एफाग्राब नायहरैया हामगौ होनब्ला जोंखौ ? रांखाउरि गोनांजोंलʼ गसाइया थायो नामा ? नायबावनि दा बे बोसोराव आबाद मोनोना मोना । समबारुवा गैजायाब्लाबो मावनोखौ अरायबो आ होनफेरा । [ गेब्लाया फैयो ] 
गेब्ला - [ लांगोनानिफ्राय गाबज्रि बोयो ] सरमबारुवा दं नामा नवाव ? 
समबारु - सोरबा ? दं लै । [ गेब्लाया हाबफैयो ] नै माथो गेब्लासोलै । आनारी बिमा थां थां खामफ्लाइ लायनानै होफै । 
[ बेलश्री थाङो आरो खामफ्लाइ लानानै फैयो ] 
समबारु - [ खाथि जिरनायखौ दोनथʼनानै ] दे जदोलै गेब्ला फंबाय । दालाय मा मोनजाबावलायखो नों । अमासि । चाहा चिनिबो गैजा रोंथारा । 
गेब्ला - फा मा चाहा ब्रा जोंफोरनोलाय । दंब्ला देन आमोखाफोरा गरदसे गरदनै . . . . । 
समबारु - जौवादेन गैथारालै गेब्ला । आं गोङैखाय जौ संनायखौ गारथारबाय । ओंखामाबा जानो गैयालै आरो जौ । [ बेलाश्रीया थाङो ] 
गेब्ला - गैयाबा गैयासैलै - 
समबारु - फा मानो फैयामोन गेब्ला ? माबाफोर गोनां हाबा दं नामा ? 
गेब्ला - गोनां हाबा गैया मालाय फैनो मोनला होनब्ला ? 
[ सिलिम फुसिगि लागायनानै सोबो ] 
समबारु - इस ! नङाब्रा फंबाय ; गामाखालि फैफेरा फैफेरा दिनै फैनायखाय सोंदों आं । मेब्ला गावबुढ़ाया देग्लाय बेसेग्राब मोनखोब्रा आबादखौलाय गेब्ला ? 
गेब्ला - माइखौ बियो ल्दाम मोनथारदोंलै देग्लाइ । हु दलरनि फाथोआबोथʼ द्लाम जाथारदोंमोन धाना देंग्रानो हरसे हरनानैबो द्लाम थाथारगोन । 
समबारु - गोनाङा जेब्लाबो गोनांसैलै । गैयालै आंहालाय बोसोरि बोसोरि मोनथारा । फिसा आनारीखौ सुखʼनानै लाबोनो होननानै फाथोबो द्लाम मावदोंमोन आं । दै बानायाव साफाइ जाजोबासै । आंहा बरादानो मोन्दा जेब्लाबो । 
गेब्ला - आंहाबो ब्रा , जानो थोगोनखि थोआ । [ दसे थानानै ] अ : मोनसे बाथ्रा समबारु ! मेब्लानि फिसाजो बिनहारीखौ दयाराम माहाजोननि फिसा गिबि आनारामनो नायफैबाय नङालै । आनारामा बि . ए . होखांब्लानो हाबा जागोन होननाय खोनादों आं । 
समबारु - [ खाथिखौ जिरफिननानै ] नंमारगौ ने ? 
गेब्ला - नङा माथोलै मावरियायानोब्ला खोनानानै फैथारदों । नाथाय - नाथाय । 
समबारु - मा नाथाय ब्रा बुंना मा बाथ्रा ? 
गेब्ला - बाथ्रायाथʼ जेबो नङालै , नाथाय मानोबा आनारामा बिनहारीखौ सैयानो । नोंसोरनि आनारीखौसो हाबा लानो समाय लाथारबाय । नाथाय बिमा बिफाया आनारीखौ होथारा । एरैनोथʼ बान्दि बिनि सायाव लेखा रोङा , फारा रोङा । 
समाबारु - [ मोसा नांनानै ] आनारामा आनारीखौ जनो नागिरनाया नंमारगौ ने ? 
गेब्ला - नंगौ लै आदा । नंखाय नङाब्ला गाबोन माउरियानियावनो सों । 
समबारु - जोबोर मोसा नांनायनि बाथ्रा बे । बिसोर जादों गोजौ फेलेर , रांखाउरि गोनां मानिजाग्रा गोरा आरो आंनि फिसाया जादों बिसोरनि बैनाय बान्दिजो । बान्दिजों माहाजोननि फिसाजो हाबा जानायखौथʼ आं नुफेराखै खोनाफेराखै । गोरा गोराजोआनो होथारनाय नङा थैब्लाबो । 
गेब्ला - बेनोथʼलै समबारु आदा । गोरिब गुन्द्रानि फिसाखौ गोरिब गुन्द्राया हाबा लायाब्ला धोनिफोरालाइ सौद्द माइलनिफ्राय निमाहा होखायो । आनारामाबो बि . ए . फरायलायनानै बान्दिजोखौनो । 
समबारु - जानाय नङालै गेब्ला । जेब्लाबो जाफुङा । 
गेब्ला - आनारीखौ जनो नागिरनायखायनोथʼ सानसेखालि आनारामा दयाराम जों जोबोर रायजादों । आनारीयाबोथʼ गियाखैब्ला । 
समबारु - [ खरʼ हमनानै ] बिदिनोसैलै - नंनाय नङैनि आंनि फिसायासो साजामोनगासिनोसै । 
गेब्ला - फा बेसेबां रां होनानै सुखʼनांगौ ? 
समबारु - 500 रांथारलै । खनसे आखालाव आरो फिसा अखन्दानि जब्रायाव थेखा जानानै दयाराम माहाजोननिफ्राय थाब सुखʼफिनगोन होननानै हावलाद लाबोनाय जादोंमोन । नाथाय बाथ्राखौ लाखिनो हायैलाय फिसाजो आनारीखौनो बान्दि बैहोनाय जादों । जा हाहु दंमोन बेबो बनदक होयैनो होयैनो दखʼरसेलʼसै । [ खरʼ खुरनानै ] मा खालामनोब्रा गेब्ला । गोदो आंनि अबस्थायाबा जोबोर मोजां थारमोन । 
गेब्ला - बिदिनोलै मानसिनि अबस्थाया जेब्लाबो मोनसेयैनो थांजोबा । दिनैनो धोनि , गाबोननो गोरिब गुन्द्रा । आरो दिनै गोरिब गाबोननो धोन दौलदजों जोइ जोइ मोइ मोइ । बेनोथʼ मुलुगनि नेम । गोदो आंहाबोथʼ गाहाममोन ब्रा - नाथाय मा खालामनोसै । बाथ्राया सावरायब्ला बाथ्रा ओंखारोब्रा आदा । आच्छा हराबो जाबोगौ आं थांनोसै , माब्लाबाफोर आंनियाव दाबखा लोंनो थांब्रा । 
समबारु - बाब ! दाबखाखौ आं गोजाननिफ्राय निमाहा होथारबाय लै दासान्दि । 
गैब्ला - देलै । लोङैखौथʼ जर खालामनानै लोंहोनो हाया । [ थाङो ] 
समबारु - [ हार्सिंङै ] गेब्लाया जि खौरां लाबोनानै आंनो खिन्था फैबाय नंगौ बाथʼ गाहामजानाय नङा । बि . ए . फरायलायनाय आनारामाखि आंनि फिसाजो लेखा रोङा , फारा रोङाखौनो जगोन । आरो बिनि सायाव बान्दिबावसो आच्छा जाय जेरै जादिया । गसाइया जा खालामो बेनो मोजांनि थाखाय । बे खौरांखौ बुरिनोबो खिन्थाहैनांगौ जाबाय । [ थाङो ] 
( दिन्थि गानै ) 
बेला - [ मोनाबिलि ] 
हादाब - [ मेब्ला गावबुढ़ानि न । बिनहारीया बिबार बारियाव हार्सिङै माबा माबा जिंगा सिबाय थायो बिबार लो दोंनै सुयो । 
बिनहारी - [ बिबार बारियाव सारिगिदिं नायदिं नायदा खालामनानै ] बेसे समायना रमायना दिनैनि मोना बिलियालाय । गेवलां मावथि अखाफोराबो मुलुगखौ जोंफब होनो फैगौ हनै लोब लोब बारायबोनानै । बिबार बारियावबो गेवलां गेवथां बिबार बारदों । अख्रांनि हाथरखि हालायाबो मुलुग फार्से मिनिखैरे मिनि हरदों । बेसे मोजां आनान गसाइनि दानाया । बोथोरा थांदों आरो फैदों हालो दैलो । नाथाय गोजामबोथोरा हनै माथो फैफिना बोथोरनि लोगो लोगो मानसिनि बैसोआबो थांदों खोन्दो खोन्दो । मानसिनो मा हरदों मा हराखै गसाइयालाय । नाथाय सिखोला बैसोनि हास्थायनाय जिरादखौलʼथʼ मोननो हराखै गसाइया । जिउवा फैमाल [ दसे लो फार्से नायनानै ] बेखौनोथʼ जिउनि मोदाय होननानै दासिम फुजिगासिनो दं आं । आदा ! आनाराम बेसे मोजां नों , मेगन बेरस्रां बेरस्रां आदै मदʼ मदʼ , जेब्लाबो मिनिखैरे मोखां । नों बादि जिउनि मोदायखौ मोनोब्ला आंनो मुलुगाव जेबो नांलिया । नै आदा [ मालाखौ नायनानै ] बिबारनि लो दोंनै सुखाबाय आं । आं गानगोन दोंसे आरो नों [ गानहोनो नागिरनानै ] गानगोन दों . . . . । अ बेथʼ बेहाय गैया । बिदिब्ला सोरनो गानहो बावलायखो आं । [ अब्राम हावफैयो ] 
अब्राम - नै फैबाय आं बिनहारी आगै । गानहोदो दे आंनि थाखाय सुनाय बिबारनि लोआ । [ गोदोनाखौ गंग्लायनानै होयो ] 
बिनहारी - [ लाजिनानै आरो राग जोंनानै ] छि : लाजि गैया , गन्थं हावरियासो माथो , जायखौ नाङा नङो बेनोसो माथो । मान दान गैया नोंहा सिख्लाजों हराव हार्सिङै नुजानो ? थां माबार बिनिफ्राय [ बिबारनि लोखौ लाखोमायो ] 
अब्राम - [ मिनिस्लु जानानै ] फा मानो राग जोंखो दिनैलाय बिनहारी आगै ? आबां मा लांखानिफ्रायनो नोंखौनो हास्थायगासिनो दं । नों गोसो फोथायनाय नङा आगै , आंनि जिउवा नोंनि थाखाय बेसेबां गाबखाङो । आं बिखा बिख्लोजों नोंखौ मोजां मोनथारो सना । 
बिनहारी - [ दाबसेथिङै नायहरनानै ] छि : लाजिया नों बिदि बुंनो ? नों बिखा बिख्लोजों मोजां मोनबालायखि आं मोजां मोनो ? 
अब्रम - आं बादि मायनारा फरायनानै थानाय मदद जांगिला हाबा हुखा लेखा फरायाव आखा फाखाखौ जवाब्ला सोरखौ जनो । नाय नै [ गावनि गाननाय जोमनायखौ दिन्थिनानै ] आं बेसे मोजां मोजां फसाग खालामो , बेसे मोजाङै थायो । आं बादि सोरबा दं बे खाथि खालायाव ? 
बिनहारी - इ ! लाजि गैथारा , गाननाय जोमनायजोंखि सोरबा हिन्जावखौ मोजां मोनहोनो हायो ? नोंलʼखि मायनारि फरायदों ? नोंनि खुरै कतʼ आइ , ए . बि . ए . फरायनाय दं । एफाग्राब रोंनानैबो बोरो माथो नों बादि देरगानानै लाया ? छि : आंखि आजुलि नोंनि बाथ्रा आरो गाननाय जोमनायजों बुरखाय जानो ? 
अब्राम - [ राग जोंनानै ] बारा बाथ्रा बुंनो नांलिया बिनहारी । फंसेलʼ बाथ्रा नों आंखौ जनो ना जवा । 
बिनहारी - [ राग जोंनानै ] थैब्लाबो जवा । 
अब्राम - नों जनो ना जवा देनांसो मिथिगोन । नोमफायाथʼ आंनो जासिखाबाय । 
बिनहारी - छि : लाजि नाङा नों नंखाय बाथ्राखौ बुंनो । आफाया नोंखौ नायनोबा हाखाया । 
अब्राम - [ एसे दाव बोनानै ] दाबो बुं बिनहारी नों आंखौ मोजां मोनो ना मोना । 
बिनहारी - दाबो देंनांबो थैब्लाबो मोजां मोननाय नङा । 
अब्राम - आच्छा नायनि दा । सोर रैखा खालामो नोंखौ । नोमफायाथʼ नवाव गैखाया । [ अब्रामा बिनहारीनि आखायाव थाब्रोम हमफैयो आरो गाज्रि हाबा मावनो नाजायो ] 
बिनहारी - [ हाबु दुबु जानानै ] सोर दं रैखा खालाम । [ हज्रि खावनायखौ खोनानानै आनारामा थाब फैयो ] 
आनाराम - [ अब्रामनि आखाइखौ बोखानानै ] छि : पापनि अधम हाबा मावनो नागिरदों नों । सोरखार जालिया जानानै सासे हिन्जावनि सायाव इनाइ हाबा मावनो नागिरनायाखि गाहाम । सरम गैया मान दान गैया नोंहा । [ बिनहारीया आनारामखौ आथिंनिफ्राय खरʼसिम नायो ] 
अब्राम - [ राग जोंनानै ] मान दान सरमनि बाथ्रा बुंफैनो नों सोर ? आं जायखि खालामा नों माना होफैनो सोर । दिनै आं जा अपमान मोनबाय बिखौ आं नोंनि सायाव सानसे खिथिर होखारगोन आं । नायनि नों अबाव बि . ए . फरायनाय [ अब्रामा थाङो ] 
बिनहारी - [ आनारामनि आथिङाव गुगुरुब खुलुमनानै ] आदा ! बेसेबा दिननिफ्राय दिनैसो । 
आनाराम - सि : बिनहारी [ बोखांनानै ] नाङा नाङा खुलुमलायनो । 
बिनहारी - [ आनारामनि मोखाङाव मिनिखैरे नायनानै ] आदा ! जोंनि गोरिब नवाव इसे जलां । 
आनाराम - [ सासु मासु खालामनानै ] नाङा नाङा बिनहारी । आंहा गाबोननो गुवाहाटीयाव थांथार नांगौ । गसाइ गामियाव इसे खामानि गोनांखाय थांब्रबदोंमोन आं । आं थांनोसै । [ बिनहारीया खुलुमो ] नाङा नाङा । 
बिनहारी - [ मोदै हुगारनानै ] थांनो नालाय थां आदा । दा बावैनो फै आदा । 
आनाराम - नायगोन दा [ आनाराम थाङो ] । 
बिनहारी - [ नुजासेमानिखौ आनारामखौ नायहरो हारसिङै ] आदाया मानो दिनै धमकेतु बादि थाब नुजा फैबाय , थाबगोमो लांबाय [ हांमा सुरनानै ] हाबाब मा एसे मोजां आदायालाय । लेखायावबो जेना आखलावबो जेना , नायनोबो मोजांथार थग गोनां , मदद जागिला । बबे आखायजों गसाइया दायानो बेखौलाय । [ लोखौ नायनानै सानदोंमोन आं लोखौ बेनो गानहोनो । नाथाय लाजिनाय थाखाय आं हायाखिसै । हिन्जाव हारिनो एफाग्राब लाजिनाय हरदों अबंलाउरिया । सानदोंमोन आं बिखौ लोगो मोनबानो बिनो गासिबो गोरबोनि बाथ्रा बेखावनानै खिन्थानो । नाथाय जाफुङाखिसै । हाबाब आदा नोंखौ मोनाब्ला आंनि जिउवानो फैमाल जागोन । [ थाङो ] 
( दिन्थि गाथाम ) 
बेला [ सानजौफु ] 
हादाब [ अब्राम ब्रह्मनि न हारसिङै माबा माबा बुङो ] 
अब्राम - जोबोर अपमान बे , जोबोर अपमान बे नंखाय सासे हिन्जाव जोंनो बिदि मान सिफाय जानो । आरो आनाराम नोंबाथʼ आंनि मानखौ जोबोर सिफाय थारबाय । जोबोर इज्जत हानि जाथारबाय आंहा , जोबोर जोबोर [ थबेना हाबफैयो ] 
थबेन - हाब मा जोबोर जोबोर होनबाय थाखोब्रा अब्राम बाबु । 
अब्राम - नै माथो आपुनिसोलाय । ज नोंथां ज । 
थबेन - फा मैया सिकाराव थांनाया सिकारखौ मोनबायथʼ नोंथां ? 
अब्राम - हाबाब - सिकार मोननोलायनो - बेसे गिदिर अपमान लानानैसो फैनांदों । सिकाराथʼ मोनबायमोनलै । नाथाय गावहां खालामनायावनो बबेनिफ्रायबा साला आनारामा फैनानै गासिबो फैमाल खालाम जोबासै । थोजासे अपमानसो हरासै आंनो बे साला आनारामा । 
थबेन - बे फाजि आनारामालाय बबेनिथो देमुख जाथिदों ब्रा । बि . ए . फरायमालाय जोंखि बेखौ मानि नांगौ आरो गिनांगौलै । जतदारनि फिसा होननानै जोबोर देरगानानै लाथारोलै बिथां । 
अब्राम - बिनि देरगानाया अबाव लोमनो ब्रा । आंथʼ जा अपमान मोनबाय बिनि खिथिरखौ होखाराब्ला नागारालै थबेन बाबु । 
थबेन - जोबोर बारथारबायलै बियो । आरो आं खोनानो मोनदों अखनबा बियो फरायसा सानै साथामसो लानानै गामि गिदिं गिदिं लेकचार होबायबायोनो । जौ गारनांगौ , अमा गारनांगौ बान्दि रुवाथी दोननाय नेमखौ नागारनांगौ होननानै । उ : जेन मानसि महरै मोदायसो जानानै फैदों गामियारि बरʼ हारिखौ फोसाबनो । 
अब्राम - बिदिखौ जाम्बानि आउनायनाय सारा आं जेबो बुङालै थबेन बाबु । सोरबालै आबै आबौनि जिरादफोरखौ गारनो हायो ? जौ अमानि देरसिन जिराद मुलुगाव गैया । 
थबेन - आंथʼ जौ अमाखौ रासिन लोंनो जानोसो बरʼ जाम्बा जाम्बिफोरखौ बुंगासिनो दं । आरो बान्दि रुवाथी दोनाब्ला गोरिब बिमा बिफाफोरा बोरै थांनोब्रा । 
अब्राम - नङा माथोब्रा नोंथां । मिटिं दावथिङाव लेकसार फेकसार होनाय मानि फाग्लानि आवनायनायसोलै । खनसे बरʼ सभायाव सासे लेखा गोरों भद्रलका बुंदों बरʼ हारिया दाबो हाखराव गोलैसोनानै दं । मालाय हारिफोरा सिखार जोब्बाय खालि बरʼलʼ दंसै । बिदिखायनो नोंथांमोना बयबो जागि नांगौ । हाबाब ! मा जागि नांगौ बाथ्रा लै बं ! हिन्जाव हिन्जावफोरा जागिबाय दे , हौवाफोराबो दानिया जागिनांसिगौ होनब्ला । आंथʼ बाथ्राखौ खोनानानै जोबोर मिनिथारदोंलै नोंथां । 
थबेन - बे एसेलʼ रोंनाय मानसिफोरा मा बुङो मा बुङाब्रा । बिसोरनि मथेबा बरʼ हारिया सिखारनांसिगौ । माबोरै सिखारबावलायखो , जोंबोना उन्दुनायनिफ्राय सिखारो । 
अब्राम - [ मिनि गाग्लाबनानै ] जोबोर जाम्बालै बिसोर , जोबोर जाम्बा । अ , मोनसे बाथ्रालै , थबेन बाबु जों आनारामनि हाबा हुखायाव अरायबो हेंथा खालामनानै होनांगौ जाबाय । बेदि जा माहारि फोसाबनो नागिरदोंब्ला जाम्बा जाम्बिफोरा गासिबो बमब्रेजागोन । बिदिखायनो मिटिं दावथिङाव बियो जा बुङो बिनि उल्था जों मानसिफोरखौ बुजायनानै होनांगौ । ना मा बुङो नोंथां आलाय । 
थबेन - [ मिनिनानै ] अलराइट , थेंखाउ अब्राम बाबु । जोबोर गाहाम हाबा जागोन बे । 
अब्राम - नाथाय बिनि फंबाय बिनारामखौ आखायाव लानो हायोब्ला हामगौमोन । होनब्ला जोंनि आमायाबो हासिल जागोन । 
थबेन - नंगौवानोथʼ । बेखौ आखायाव लानांगौ जाबाय । 
अब्राम - माब्लाबाफोर लोगो मोनहर बायोब्ला बेखौ फुस्लायनानै जोंनि दलाव लाबोगोन । आच्छा ! बे बाथ्राया थांथोंसै । बिनहारीखौ मा खालामबावनो ब्रा नोंथां ? 
थबेन - नोंथाङा बेखौ गिनो नांथारा । जौ बटल नै बटल थामसो होब्लानो बिफा मेब्लाया राजी जाथारगोन । गाबोननो थांथार नोंथाङा , मानोना ' शुभश्स शीघ्रं ' । आरो अमा बोरमा जाहोनो खुगा दामबो । होनब्लानो अबे मेब्ला गावबुरा बिलाय । 
अब्राम - नोंथांनि बुध्दियानो अलराइट । गाबोननो थांथारगोन आं । नायनि मेब्ला गावबुराखौ राजि खालामनो हायाब्ला आंबो अब्राम सोरखार नामखौनो लाया [ बिनारामा हाबफैयो ] 
थबेन - नै माथो बिथां बिनारामसो । फा बबेनिफ्राय ब्रा नोंथांनि बाथ्राखौ दासो रायज्लायदोंमोन जों । 
अब्राम - ज ज बिनाराम बाबु ज [ बिनरामा जयो ] 
बिनाराम - आं मेब्ला गावबुरानिसिम फैदोंमोनलै । फैबाय जेला अब्राम बाबुनि न - बां नायलांनो साननानै हाबफैनाय जादों । 
अब्राम - नोंथाङा फैबाय हामबायलै । बाथ्रा गोबां दं नोंथांजों । 
बिनाराम - मा बाथ्रा ब्रा अब्राम बाबु ? 
अब्राम - [ खरʼ खुरनानै ] बाथ्रायाथʼ बारा गोबां नङा लै । नाथाय - नाथाय जों खोनानो मोनदों नोंदा आनारामा नोखि नोंखौ ननिफ्राय होखारनानै बिमा बिफानि सम्पत्तिखौ गावनो सेनानै लाजोबगोन । 
बिनाराम - [ राग जोंनानै ] हाब बिदिसो आनारामनि फन्दिया । आं लेखा रोङाखाय आंखौ थगायनो नागिरदों । नायगोन दा बबे मानसि बिलाय आं थासान्दियाव बिमा बिफानि सम्पति सेनानै लाग्रा । 
थबेन - आरो बेलʼ नङा बिनाराम । आनारामा गामिनि मानसिफोरखौ जोबोर बमब्रायथारबाय जौ अमा गारनांगौ हननानै लेकसार ना फेकसार मारियो बियो अखनबा । 
बिनाराम - उ : लेखा रोङा मालाइखि बेजों बमब्रायजानाय मानसि [ राग जोंनानै ] शाला आनाराम नायगोन दा आं [ अब्राम आरो थबेना सानैजों रायज्लाय खोमाथो । ] 
अब्राम - [ आच्छा बिनरामा ! नों जिंगासिनो नाङा ! नों जोंजोंलʼ लोगोजा होनब्लाबो आनाराम ना मा राम बियो ननिफ्राय लांफैथा होनानै खारनांगोन । 
बिनाराम - आच्छा बिदिब्ला नोंथांमोननि बाथ्राखौनो लासिगोन आं । आरो आफानोबो बे बाथ्राखौ खिन्थाहैगोन आं । आच्छा आं थांनोसै [ थाङो ] । 
अब्राम - बिनारामखौथʼ आखायाव लानो हाबायलै थबेन बाबु । 
थबेन - [ मिनिनानै ] जोबोर गाहाम फन्दि जाथारबाय लै जोंना । बे बाराव बे बाराव हि : हि : हि : । 
अब्राम - जोंजोंखि सोरबा हायोलै । थौ मैया जौ बायनाय बटल थामजों दाव खाजि जों ग्रोम लोंहैदिनि । 
थबेन - अलराइट , थेंखाउ । बेफोर मानि नोंथांनि मेहेरबानी [ थाङो ] । 
दिन्थि गाब्रै
बेला - [ फुं ] 
हादाब [ दयाराम माहाजोननि न ] । दयाराम हार्सिं सेयाराव जनानै हा - हु - थाखा फैसानि हिसाब सानबाय थायो ] 
दयाराम - [ हिसाब बिलायखौ नायनानै ] बे बोसोराव आंनिया जाबाय ( 10 , 000 / - ) जि रोजा । आदि सुखानिफ्राय द रोजा । सिम्बोर गामि परजानिफ्राय से रोजा आंनि ननि माइनिफ्राय हाजार मोनथाम रां । [ बिलाइखौ उल्थायनानै ] आच्छा खरसा बे बोसोराव बेसे थांखो बिदिब्ला ! धाना देंग्रानो थांबाय नैजौ रां नवाव जानाय लोंनायाव थाबाय स मोनबा फिसा आनारामनि कलेज खरसाव थांबाय हाजार मोनसे [ मोच्सा नांनानै ] बाब ! हाजारसे पुरा थांबाय आनारामनावनो । फा एसेग्राब रांखौ माब्ला सुखʼ फिननो बिलाय आंनोलाय ! [ दसे सानहाबनानै ] अ ! बावथारदोंसोलाय । बिनहारीनिखौ सोंनाय आरो बिबानाव थांबाय स मोन्नै रां ! हाबाब [ हिसाब बिलाइखौ ख्लोब जोख्लोबनानै ] एसेबां खरसा ! 
मेब्ला - [ लांगोनानिफ्राय गाबज्रिबोनानै ] गोराया नवाव दं नामा ? गोराया ? [ हाबफैयो ] 
दयाराम - [ थाबनो हिसाब बिलाइखौ फार्सेथिङै दोनखोमानानै ] सोर ? नै माथो बियायसोलै ? आनारी ! [ आनारीया फैयो ] थां चेयार गंसे लानानै फै माबार । [ थाङो ] 
मेब्ला - [ खरʼनि फालिखौ खेवनानै ] बाब ! बिहामजो लाबोआ हसिया बियाय लिंखाथारखोब्रा नोंथां । 
दयाराम - [ खरʼ खुरनानै ] लाबोआखैबाबोथʼ मास मोनब्रै - मोनबानि उनाव लाबोगोनथʼ । दानो लिंखानायाबोथʼ बिनो - देना लिंनायाबो बिनो । आनारी , आनारी । चेयार लाबो । 
आनारी - नै लांगौ गोरा [ सिंनिफ्राय आनारीया बुंहरो । आनारीया चेयार लानानै हाबफैयो ] 
दयाराम - साली , एफाग्राब गोबाव खालामनांगौ सेयार गंसे लाबोनायावनो ? थां सिलिम लगायनानै लाबो आरो साहा फुदुंनानै लाबो । बे दाउला भेराखौ सिथारनानै सबाय खारैजों सं । 
मेब्ला - इस ! नांबाय थायालै नोंथां एफाग्राब लाहार फाहार । 
दयाराम - उ : ! नोंथाङा बरʼ बोसोरजों दिनैसो खुनसे . . . आरे , माथो थाङाब्लानो गसंबाय थाखो आनारी , सिलिमा लगायनानै लाबोग्रो । [ थाङो ] बिदिनोलै नोंथां गलामनि फिसाजोफोरा आखल गैथारा । 
मेब्ला - फा सोरनि फिसाजो जाखो नोंथां बियो ? 
दयाराम - इस ! समबारुनि फिसाजोखौलाय नोंथाङा सिनायाखिसैलाय । 
मेब्ला - अ समबारुनि फिसाजोआ बेसो । बान्दि बैफैनाया ? [ दयारामा खरʼ थिखङो ] नायनोबो मोजां , रुप मोजां । 
दयाराम - गलामनि फिसाजोखौ आं हाजारखि रुप गोनां जाथों - बे गलामानो । बिसोरनि रुपखौ सोर . . । 
[ आनारीया सिलिम आरो साह लाबोनानै होफैयो । आनारीया थांफिनो ] अ , लाबोबायानो । दे नोंथां लोंदो दे । 
मेब्ला - [ साहा लोंनानै ] आच्छा ! दयाराम नोंथाङा हाबानि फिनखौ थाबनो खालामब्ला हानसिगौ नामा ? आं बे शाला अब्राम आरो थबेनमोननि अतपाताव थानो हाथारलिया । गाबोनबो हिन्जाव , दिनैबो हिन्जाव जौ बेदर होनानै बरायगासिनो आंखौ । दाखालि आंखौ लामायाव जुगुमदों नोंसाजो बिनाहारीखौ हराब्ला मोनगोन आं होननानै । बिसोरनि फुटानिखौ सोर सैजो खालामबावनो ब्रा ? 
दयाराम - [ मोसा नांनानै गुर गुरोखौ दोनथʼनानै ] हो सोर अब्राम थबेन ब्रा बियाय ? 
मेब्ला - बेलाय हा लावजं गामिनि माइनारा 8 बार फेल खालामनाय देमुख गामि गुरग्रा अब्रामालाय ; आरो थबेनाबो बे गामिनिनो बिनि लेङाय होग्रा । 
दयाराम - [ राग जोंनानै ] हाब बिदिसो बिसोरो ! नोंथाङा मा नायबाय थाखो फालाय , मिटिं खालामनानै मानजा हो । 
मेब्ला - [ खरʼ सोमावनानै ] हाबाब हाथारनाय नङालै आं नोंथां बिदिखौनो देन । बिसोर जादों गोरों गोरा ब्रा । 
दयाराम - बिसोरनि माइनारा फरायनायालाय अबाव लोमनो ब्रा , अ ! नङा होननाया गोनां खोथाखौसो बावदों । हाबायाथʼ थाब होनांगौ जाबायलै बियाय । दा बिबान गिदिर लांबानो थाग थिग खालामबोनांगौ जाबाय ना मा बुङो - नोंथाङालाय ? 
मेब्ला - आंनोथʼ थाब जागौमानि हामगौलै नोंथां । 
दयाराम - नाथाय गथʼनि बि . ए . आनजादाथʼ बैसाग मासावसो जायो । बिदिखायनो आसार मासफोरावसो मोजां जागोन । आच्छा ! बिखौ उनाव साननोसै । नाथाय गथʼनो हाबानि फिनखौ मिथिहोनो नाङा नङाब्ला आनजादफोराव गाज्रि जानो हागौ । 
मेब्ला - हि : हि : हाबा होनबाथाय बाज्लʼखाथारोलै आथिखालनि सेंग्रा सिख्लाफोरा । बिनहारी आइयाथʼ हरखि सान आनारामखौसो सानगासिनोसै । 
दयाराम - [ मिनिस्लु जानानै ] जागोनाथʼ आंनि फिसायाबो जि मोजां [ आनारीया हाबफैयो ] मा आनारी ओंखामा मोनबायथʼ । 
आनारी - [ खरʼ थिंखंनानै ] इंख्रिया मोनाखै । गोराखौ आदा बिनारामा मानोबा न सिङाव लिंहरथʼदों । माबा गोनां बाथ्रा दंनो । [ आनारीया हंखा साहा फेयाथा लानानै थाङो । ] 
दयाराम - मा गोनां बाथ्रा जालायखो बिनारामालाय । आच्छा ! नोंथाङाबो इंख्रि मोनसानदि बेरायग्लांनानै फैदो । 
मेब्ला - दे नोंथां दे । [ दयारामा थाङो ] गोनां गोरानि फाव बेबा मा खालामो बिनहारीखौ फासे नायाब्ला । आंलाइ माबा माबासो खोनाहांदोंमोन । आच्छा बराद दंब्ला जागोन बियो [ मेब्लाया थाङो ] 
दिन्थि गाबा
बेला - बेलासि । 
हादाब - [ दयाराम गोरानि न । आनारीया खानाइ आयलि जायलि हार्सिङै जिंगा सिबाय थायो ] 
आनारी - [ हांमा सुरनानै ] हाबाब गसाइ बान्दिनि जिउवा जेब्लाबो सुख गैमारा । हिन्जाव हारियाव उजियाबालानो हौवा हारियाव उजि हरमोनथाय । बोथोरा थाङो खोन्थो खोन्था । नाथाय बे गलामा अरायबो बिदिनोसै [ मोदै हुगारो ] हाबाब अबं लाउरीया हौवा हारिखौ मा इसे मोजां दानानै हरदों । नायबाय थाब्लाबो आंगाया खाथियाव मोनब्लाबो थोआथोआ बाहायब्लाबो जामनो रोङा , खैफोदाव आफोदाव गोगोम हौवा हारि । आदा आनाराम । नोंनोसै आंनि थैसʼ थांसʼ जिउनि मोदाय । नोंखौ मोनाब्ला बे आनारीनि जिउवा फैमाल । नाथाय बोरै मोननो । बे जादों गिदिर गोलावनि फिसा आइ , ए . बि . ए . फरायनाय आरो आं जादों बिसोरनि आफाखि सुग्रा गलाम बान्दि । हाय [ मोदै हुगारनानै ] गसाइया मा एसे खैफोद हरा आंनोलाय । बे उजिगासेयाव मोनाब्लाबो बै उजिगासेयावलʼ मोनथोंसै आनाराम बादि मानसि महरै मोदायखौ । हाबाब ! आदाया महरै मोखाङै आखलै दावलै जेरैबो थग गोनां अ , आदाया लाइजामावबा [ दबानिफ्राय गांसे लाइजाम बेखेवनानै ] मा लिर हरदों । फराय नांगौ जाबाय । [ आनारीया लाइजामखौ फरायो ] 
लाइजाम
जिउनि अनजालि आनारी , 
गोसो फोथायो नों आंखौ जुदा साननाय नङा । नोंनि थाखाय आंनि जिउवा बेसे गाबखाङो , आं बेखौ बिखाखौ बेखेवनो हाब्लासो फोरमायजोबनो हागौमोन । आंनि गोसो थोनाय अलंबार बादि गोगो आरो गोथार । नाथाय आनारी नोंथʼ आंनो सानसेबो बुङाखै " आं नोंखौ मोजां मोनो " होननानै [ दसे साननानै ] अ नंगौथʼ आंथʼ बेनो आंनि गोसो थोनायखौ खनसेबो बेखेवनानै बुङासै । बे बाराव फैब्ला आं बेनो गासिबो बेखेवनानै होसिगोन गोसोनि गासिबो बाथ्रा [ फरायफिनो ] आं नोंखौ मोजां मोनो , मानोना नों बादि माइनाव हिन्जाव आं मुलुगाव नुवाखिसै । गमामायैनो आनारी नों आखलै दावलै महरै मोखाङै जेरैबो महर गोनां । आरो बारा बाथ्रा लिरनानै मा जाबावनो । नै फैगौ समबाराव आं नसिम सौहैगोन नोंनि बोराव आंनि टेष्ट आनजादा मोजाङै जानानै थांबाय । जोबथारनायाव आंनि अननायखौ नाजाव । - नोंनि आनाराम
अ - दिनैनोथʼ समबार बिदिब्ला आदाया दिनैनो फैथारगोन । [ लाइजामखौ नायफिननानै ] आंनि गोसो थोनाया अलंबार बादि गोगो आरो गोथार [ आनारामा हाबफैयो ] 
आनाराम - [ मिनिस्लु खालामनानै ] मा लिरदों आनारी ; सोर मा लिरदों ? 
आनारी - [ लाजिनानै ] गमामायै फैमारथारबायलाय । आदाया दासो सौफैदों बिदिब्ला । 
आनाराम - औ आरोमा नोंनि अननायाव । 
आनारी - आं चेयार लायनि गसंथʼ आदाया [ थांनानै चेयार लाबोयो ] 
आनाराम - [ जनानै ] फा नोंदाया मा लिरहरदों आनारी । 
आनारी - [ मिनि खैरो मिनिनानै ] सोर आदाया मा लिरहरासै । आंहा बिदा गैनोबा जालिया । मोरोनाव मा लांखायावनो थैलांबाय । 
आनाराम - मिनिस्लु जानानै ] नङा जाम्बि नों दासो सोरनि लाइजाम फरायामोन ? 
आनारी - सोर लाइजाम हरनोसै आंनोलाय सिथोर - बाथोर । 
आनाराम - नङा नों थगायबाय आंखौ । बे दबानि लाइजामालाय माथो जाखो । 
आनारी - [ मिनिस्लु खालामनानै ] जाय लाइजाम हरदों बेनोबा चेयाराव जगासिन दं । 
आनाराम - धोत जाम्बि - आइ आफामोना खोनाबा मा बुंनो आच्छा आनारी दिनै आं फंसे बाथ्रा सोंबावनोसै । नों आंनि जिउनि जुलि लागोनना लाया । बुं आनारी मानोथो सिरि जाखो आरो माथो मोदैसो हुगारखोमादों नोंलाय फा मानो गाबनांगौ जाखोनो ? 
आनारी - [ मोदै हुगारनानै ] आदाया दिनै मानो गोदान बाथ्रा सोंबावखो । नाथाय [ हांमा सुरनानै ] जुलि जानो सानबालाय बोरै मोननोसै । बि . ए . आनजाद होखांबानो नोंहा बिनहारीजों हाबा जागोन । 
आनाराम - सि : बिदि दाबुं नों आनारी , आंनि बिखाया गावनो नागिरो आं बिनहारीखौ जेब्लाबो हाबा खालामथारा नोंखौ सारा । नों आंखौ गोसो फोथाय आनारी । 
आनारी - बिमा बिफा सोंनायखौलाय बोरैथो फेलें खालामनो आदा ? 
आनाराम - जायखौ मोजां मोनो बेखौ मोनाब्ला आरो जायखौ मोजां मोना बेखौ लाबोना लानोसै अब्ला ? [ अन्दर सिंनिफ्राय थफी गोराजोआ - आनारी , आनारी होननानै गाबज्रि हरो ] 
आनारी - नै थांगौ आइजो । आदा आं थांनोसै दे ? गोराजोआ लिंहरबाय । दानो गोराया नुसनफैब्ला होदाव फैगोन दसे जिरायथʼनानै साहा लोंनो ल थांदो आदा । 
आनाराम - थांदो आनारी , आइयाबा मानो लिंहरदों । दा हराव सानैजों रायलायगोन दे । [ मिनिखैरो मिनिनानै आनारीया थाङो ] आनारी थांनाय फार्से दसे नायगोमो हरो । हिन्जाव हारिया बिदिनोसै आरमा जोबोर लाजि गुसुं । गोर्बोनि बाथ्राखौ लाजिनानै बेखेवनानै फोरमाय जोबनो हाया बिखा गावब्लाबो खुगा फुथिया । आइ आदामोना बिनहारीखौ लायनो नागिरदों आरो आं लुबैदों आनारी माइनावखौ । नायगोन दा गसाइया मा खालामो । [ दयाराम हाबफैयो ] । 
दयाराम - आनाराम फिसा [ आनारामा हाखु दाखु चेयारखौ हगारनानै ; दयाराम जयो ] टेष्ट आनजादा मोजां होबायथʼ ? 
आनाराम - औ आफा । 
दयाराम - बि . ए . आनजाद होखांबानो हाबाया लानांसिगौ बिनहारीया बिफा मेब्लाजों गासिबो थागथियारि जाखाबाय । खबरदार ! बिमा बिफानि मान सिफायनो मोननाय नङा । 
आनाराम - आं हाबाखौ खालामा आफा दानो । आं एम . ए . फरायनो आरो गोदोनोथʼ बुंबोखांदों आं बिनहारीखौ हाबा खालामनो हानाय नङा होननानै । 
दयाराम - हो , रागा जोंनानै मा बाथ्रा बुंखो नों कुलांगार गथʼ बिमा बिफानि अबाध्य जाथारनो नों । बिनहारीखौ मानो खालामा खालामथारनांगोन । फरायनो नालाय फराय हाबा खालामनानैबोथʼ फराय जायो । खबरदार नों बिमा बिफानि मान सिफायनो मोननाय नङा । होम , जों सोंनाय हिन्जावखौ नाङा बेनो ! जोबोर मोजां बाथ्रा बे । 
आनाराम - जाथाव थारैखौ एंब्रा एंब्रा खालामथारनाययावथʼ बिदि सम सफैयाब्लानो हाबा होनायाव बेसेग्राब बरʼ सेंग्रा गाज्रि जालांदों । बरʼफोरा लेखानिखुरै हाबाखौसो देरसिन खालामो । आं हाबाखौ दानो खालामा आफा फरायखाङाब्ला । [ आनारामा थाङो ] 
दयाराम - हाबा खालामा दानो नायगोन दा नोमफा थासान्दियाव । 
[ दयारामा थाङो ] 
खौरां गाथाम
( दिन्थि गासे ) 
सम - बेलासि । 
हादाब - [ मेब्ला गावबुढ़ानि न । मेब्लाया सिलिम फिसिगि सोबै सोबै सान्द्रि हेबबाय थायो । गेब्लाया लांगोनानिफ्राय गावबुराया दं ना नवाव ? गावबुराया दं ? होननानै गाबज्रि बोयो ; उनाव हाबफैयो ] 
मेब्ला - नै माथो आगै गेब्लासोलै । ज ज [ खामफ्लाइ होनानै ] बेसेबा गोबावजों दिनैसोलै । 
गेब्ला - [ दारि फुसिलिमनानै ] फैनो बोथोरानो सवा । 
मेब्ला - [ सिलिमखौ गेब्लानो होनानै ] दा मा मावगासिनो थायो फालाय नोंलाय बोथोर सवालायजासे ? 
गेब्ला - मा मावबावनोलै आदा बे मावग्राखौनो मावदों देग्लाय जानो थोथाराखिसैलै । सानफ्रामबो माइ दाहार नागिरगासिनो । गैया [ हांमा सुरनानै ] बयबो जानोनो थोआ बुंजोबो । दाखालि दयाराम गोरानाव थांदोमोन आं नाथाय " गैया माइथाय आं रावनोबो दाहार हरलिया दानिया होननानैसो होदाव हरजादों आं । 
मेब्ला - फा जानो गैथारा नोंहा ? 
गेब्ला - गैयालै आदा ! दा मोनायावनो थाना माना ? 
[ सिलिमखौ मेब्लानो हरफिननानै ] 
मेब्ला - फा गैथाराब्ला आंनियाव महनसे लांफै आरो गाबोन । 
गेब्ला - [ मिनिहांनानै ] देलै । नोंसोर नायाब्ला सोर नायबावनो ब्रा । समबारुवाबो माइ हावलाद नागिरगासिनो दंथारो दासान्दि । अ मोनसे बाथ्रालै नोंसाजो बिनहारीखौदि दाखालि दयाराम माहाजोननि नवावसो नुबोदों आं फा मानो थांदों , ना हाबा जाबाय ? 
मेब्ला - फा न जानायखौ दाबोनो मिथिया नों ? 
गेब्ला - मिथिथाराखैलै आं , आं फामुवाव थायोमोनथʼ । ओंखायनो गामियाव मा जायो मा माया मिथिथाराखिसै आं । फा सोरजों जाखो ? बे आनारामजोंनो नङा होनब्ला । 
मेब्ला - नङालै आगै बिनि फंबाय बिनारामनोसो होनांनानै फैबाय । सोंनाया आनारामनोसोमोन । नाथाय हाबानि दिनावनो बोजोंबा खारखोमा लांबाय , बिफानो लाइजाम होलांदों - " हाबाया आंजों जेब्लाबो जाया " होननानै आरो बुंलांदों " जेसेबां दिन आफाया थागोन आं एसेबां दिन न गाफैया । " 
गेब्ला - इस राम ; जोबोर इनाय बे । फा अबाव खारलांखो बिलाय । 
मेब्ला - लाइजामाव आरो लिरबावदों " आंहा जोबोर मावनांगौ हाबा दं , हारि फोसाबनाय , हारिखौ गोजौवाव दैखांनाय , माहारि फोसाबनाय , आरो बरʼ रावखौ फोथां फिननाय बेफोरखौ मावजोबाब्ला हाबा खालामा आं । " 
गेब्ला - माबोरै हारि फोसाबनाय , राव फोथांफिननाय बाउब्रा आदा , हारिया थांगासिनो दंना , जौ अमा ओंखाम गासिबो नांगौ जिरादा दंना बरʼ रावाबो थʼ थांगासिनो दं , साख्रि लानाय गोरों गोराफोरासो बरʼ रावखौ गारनो हमबाय ब्रा । खायसेबा असमीया , खायसेबा बांला ना मा ना टंगला रायसै । जों जाम्बा जाम्बियालाय बरʼ रावखौनो रायो । ना मा बुङो आदा मेब्ला । 
मेब्ला - [ खरʼ थिखांनानै ] नंगोलै गेब्ला । बरʼफोरा एसे लेखा रोंबाथाय आं बरʼ भाषा रोंलिया मय बरʼ भाषा नाजानुं असमीया हे जानुं होननानै लासैब्रा । बे शरनीया हाबनायफोराथʼ बरʼ रावखौ गारसे गारनानै मुगैबावबायसो बिसोर बामुननि आथिं सुनानै ' जों असमीया ' बुंनानै लायो । नायबा आरो स्रें स्रें जौ अमा दाबखा थुमनायखौ नागारा । 
गेब्ला - बेसोर जादों दाउखाया जेरै दाउराय गांखौ लानजाइयाव थुनानै लायो बिसोरबो बिदिनो । नायबा आरो बबाव बामुननि नवाव हाबनो मोननो कलिता युगीफोरजों खुरियाव दै लोंहो जाया । 
मेब्ला - बिनिखायनोथʼ आनारामा जायगा जायगा लेकसार फेकसार होगासिनो दंलै । उ : आनारामबादिखौ बिजामादै मोनोमोनब्ला आंहा खाफाला गेवथारगौमोनलै । आखल दाउल जोबोर मोजांथारब्रा । 
गेब्ला - फा मानोथो हाबा खालामाबानो खारखो बिलाय ? 
मेब्ला - गोदोनिफ्रायनो गोसो गैखायामोनलै बिहा । समबारुनि फिसाजो आनारीखौसो हाबा खालामनो नागिरदों । 
गेब्ला - बे बान्दि बैहैनायखौनो ? हाबाब ! आइ , ए . बि . ए . फरायलायनानै [ लांगोनानिफ्राय सोदोब फैयो ] गावबुढ़ाया दंनामा [ गावबुढ़ाया ] सोरब्रा , दङ गावबुढ़ाया । [ अब्राम आरो थबेन हाबफैयो ] । 
मेब्ला - [ मोसानांनानै ] माथो अब्राम आरो थबेन बाबुमोनसोलाय । जʼ जʼ [ खामफ्लाइ होब्ला अब्राम आरो थबेनमोना जवा ] फा माथो जदिया ? 
अब्राम - [ मेगन गोजा दिन्थिनानै ] ज - थ नङा लाबो माबार आंनि थाखाया । दिहुन माबार माबार । 
मेब्ला - [ मोसानांनानै ] मा मानि थाखाब्रा अब्राम सोरखार बाबु ? 
अब्राम - शाला - जाबा जानानै नों बावबाय । बे नोंसाजोखौ हरगोन होननानै जौ , अमा , बेदर जानाया । लाबो दानो - खिरनफिन बिनहारीखौ होनो होननानै नों जुथे जुथे जाबाय दानिया बावदों । 
मेब्ला - [ गोरायै ] आंथʼ आंनि फिसाजोखौ नोंनो होनो होननानै जौ बेदर लाङाखैलाय जायाखैलाय । नों ब्रा ब्रा जासिनायखायनो आं लोंदों नङा ना ? नंखाय नङाब्ला नै गेब्लानाव सों । 
गेब्ला - नंगौथʼ , जायनो हरनो गोसो गैथारा बेखौ जौ , अमाजों बरायनानैथʼ फिसाजो मोनलाङोलाय । 
थबेन - सिरि था गेब्ला हावरिया । सोरनिखौ जानानै थांदों बादि मोनदों नोंलाय । 
अब्राम - जोबोर बारथारबाय [ गेब्ला फार्से नायनानै ] 
जेरै जेब्ला एरै थेब्ला [ मेब्ला फार्से नायनानै ] 
जौ बेदरनि दामखौ होफिननो ना होफिना बुं मेब्ला । 
मेब्ला - आं होफिना आरो मा । नों मा खालामनो हागौ खालाम । 
अब्राम - मा खालामनो हागौ ? मा खालामनो हागौ मा खालामनो हाया आंलाय । 
थबेन - नों गावबुढ़ा मालाय नोंखौ गिगोन सान्दों नों । 
मेब्ला - गिनायनि गियैनि खालामना मा हागौ । गुन्दाफोरा दिनै जुथेसो बुंफैदों , गामिनि जाम्बा जाम्बिफोरखौ थगाय थसि जाग्राया नोंसोरनो ? हाबायावनो बिनहारीखौ खावनानै लांखोमानो नागिरनाया नोंसोरनो सालाफोर । 
अब्राम - मा शाला शुला ब्रा । बाथ्राफोरा बाराब्ला गोब्राब जागोन । नंनाय नङै जोंखौ दादांथार । 
मेब्ला - नोंसोर बादि मानसिखौ शाला चुवाब्ला सोरखौ चुनोब्रा । थां सालाफोर बिनिफ्राय ओंखारलां । माथो नायबावदोंब्रा गेब्ला । [ मेब्लाया गेब्लाजों खोमा होननानै स्रें स्रें रायलायखोमायो ] नों बे पाल्ला थखनखौ लादो , आं हालरुलिजों मा जायो जाथोंसै । 
गेब्ला - नङाथाय माथोब्रा । बु - बु [ लावथि थिंखांनानै ] शाला गामि गुरग्रा गुन्दाफोरखौ [ बुनो होसोयो ] सानैबो हाबाब हाबाब खारदोलै खारदोलै होननानै सेरखाय बोरखाय खालाङो ] 
मेब्ला - [ लावथिखौ दोननानै राग दमायनानै ] शालाफोरा खारबाय गिनानै । नङाब्ला थिग बान्था होथारगौमोन आं । 
गेब्ला - [ हां दमायनानै ] आं बुनायाथʼ नांज्रिदथारबायमोनलै साला आब्रा गुन्दानियाव । खाराब्ला फाजिफोरखौ खिबुयाव खि लाहोनानै थिनहरनो हागौमोन । 
मेब्ला - फाजिफ्रा जोबोर बारथारबाय । दाखालिबो थिउरियानिफ्राय रां मोनबा थगायनानैजादों बायजोआवब्ला देसुख सोरखार जालाय दिन्थिफ्लायो आरो सिङावब्ला जौ अमा टाका आरो हिन्जाव नै आंना बारा बारासो जालांबायलै । 
गेब्ला - [ सिखारनानै ] आं थांनोसैलै आदा । मोनाबो जाबोगौ , मोसौ खाथारनांगौ । गाबोन फैसिगोन आं माइखौ लांनो । 
गेब्ला - [ खरʼ थिखंनानै ] दे [ गेब्लाया थाङो ] जों जाम्बाया थोंब्ला थों थोङाब्ला बाथोनथार । आब्राम आरो थबेन उ : [ मेब्लाया थाङो ] 
दिन्थि गानै 
बेला - [ फुं ] 
हादाब - [ दयाराम महाजननि न । सेयाराव जनानै हार्सिङै गुरगुरि सोबबाय थायो । रागाजों मोखाङा गोजा जायो ] 
दयाराम - होम बे शालीखौ थिक खालामथारसिगोन आं दिनै । बेनो जथʼ जाबाय । नंखाय बान्दियानो बिदि खालामगोन होननानै आं सानाखैमोन । [ गोब्राबै गाबज्रिनानै ] थफी थफी थफी [ गोब्राबसिनै ] एइ आनाराम बिमा फा मानो नांदोंनो [ थफीया लांगानानिफ्राय सोंहरो ] [ थफीया हाबफैयो ] फा माथो गाबज्रिब्लाबो सेंथारानो । 
थफी - [ एसै खैसिं खालामनानै ] फा मानो नांफ्लाबाय थासैनो नोंहालाय । 
दयाराम - नाङाब्ला मानसिखौ एरैनो गाबज्रियो होनब्ला आनारीखौ माबार लिंनानै लाय थां । दिनैनो जा जायो खालामसिगोन आं [ थफीया आनारीखौ लायो । आनारीया खानाइ आयलि जायलि । मोखाङा गाबा मोखां । जिंगा सिनाय सिन , हामलांबाय ] होम एसे गोजानाव गसं नों [ आनारीया दावथ्रोदनानै गोजानाव गसङो ] 
अनारी - [ गिलुं - गिलु ] मानोबा लिंहरदोंमोन आफा ? 
दयाराम - [ रागजों ] सिरिथा सैमा । आफासो बुंदों नों जुथेसो । नों सुनि , नों रांखिनि , नों जंखिनि [ आनारीया हुक हुक गाबो ] माखौ गाबथिदों नोंलाय । नों बादि सुनि हिन्जावा दानो आंनि ननिफ्राय ओंखारलां । जेब्लाबो आरो गाफैनो मोनलिया नों । 
आनारी - [ गाबै गाबै ] मानो गोरा मा दाय खालामखो आं । 
दयाराम - [ दस्राथिङै नायनानै ] मा दाय , मा दायसो बुंदों नों ? नोंनो [ आसि थुनानै ] नोंनो आंनि फिसा आनारामखौ खारहोबाय बुध्दि खालामनानै खारहोबाय । [ आनारीया हुक हुक गाबो ] नों गैयामोनब्ला आंनि फिसाया बिदि जानाय नङामोन । 
आनारी - [ आथिङाव हमनो नागिरब्ला दयारामा आनारीखौ जोथ्रोद हरो ] नङा गोरा आंनि खरʼनि थै मोनलोंगोन । आं आदाखौ बुध्दि खालामनानै खारहोआखै । 
दयाराम - सिरि था सैमा , थुनथिनि । नों सुनिखौ आंनि नवाव दोनफैनायनिफ्रायनो आंनि धम - मान सम्पतिया सामफ्रोमबो गाज्रि जाबोनो हमदों । नों दानो नोंनि सि - जोम लानानै थां । नङाब्ला . . . [ आनारीया गाबो ] 
थफी - [ मेगन गोजा खालामनानै ] थाथिखि , बाजारि दासो गाबनो आगोर मोनदों । 
दयाराम - होम आनारामखौ फिसाय लास्रा बबेनि बान्दिलाय नोंलाय । नंखाइ हिन्जावानो बिदि खालामगोन , आं सानहराखैमोन नों आंनिफ्राय खामानि मावनायनि जेबो बान्था मोननाय नङा । 
आनारी - नाङा आंनो जेबो [ गाबो ] । 
दयाराम - बे बे आलन सियाबो होलांनांगोन [ आनारीया गावनि जोमनाय आलन सिखौ खुलिनानै दयारामनि आथिं गुदियाव समजायनानै होयो ] 
[ बाथुवा सासे हाबफैयो ] 
बाथुवा - गोराजों सासे मानसि नुजानो फेदों । 
दयाराम - मा बादि मानसि बिलाय । मानो नांगौ , मानो फैदों । 
बाथुवा - [ आखाइ खबजबनानै ] हुजुर जोबोर गोनां बाथ्रा दंथारोनो । मानसिया सिरि खाइलाफ जोमनाय । दारिया गोलाव मोनहांबाय । 
दयाराम - थां फैनो थिन बेसिम । [ थाङो सासे बोराय हाबफैयो ] सोर नोंलाय । मानो फैदों - मा नांगौ । 
समबारु - [ आखाइ खरबजʼबनानै ] हुजुर आं नोंथांनि गलाम समबारु । आनारीनि बिफा । [ आनारीया बिफाखौ मोसा नाङो ] नवाव जोबोर खैफोदथार । आनारी बिमाया [ आनारीया गोसोआव गुद मोनखादों ] जोबोर जब्रा गिदिर जादों । अखाफोर दानथामसो जाबाय जब्रायाव गोलैसोनानै थानाया । दिनै बारासिन जाथारदों [ आनारीया ' आयै ' ' आयै ' होननानै हुक हुक गाबो ] बिनिखायनो बिमाया आनारीखौ नायनो लिंहरथारदों । हुजुरा हगारब्ला । 
दयाराम - नोंनि फिसाजोखौ दिनैनिफ्राय नांलिया बिदाय होखाबाय आं । 
समबारु - [ मोसा नांनानै ] मानो हुजुर । माथो , बोथोरा जोबाब्लानो । 
दयाराम - [ गोरायै ] बोथोर बुथुर नंलिया । नोंनि सुनि फिसाखौ आं आरो आंनि नवाव जायगा होला । थां माबार दानो ओंखारनानै बिफा फिसा । 
समबारु - मानो हुजुर ! आंनि फिसाया मा दाय खालामखो । 
दयाराम - उ : नोंनि फिसाजोआ सना माइनावथारनालाय , जेबो दाय खालामा । आनारामखौ गोसो थोनायनि , आनारामखौ सोलो खालामनानै हाबानि समाव खारहोनायनि , आखल दाउल गाज्रिनि [ आनारीया मोदै हुगारो ] आनाराम , बिनाराममोनजों रायलायनायनि आरो जोबोर - जोबोर बायदिसिना दायनि । 
समबारु - [ गाबा मोखाङै ] हुजुर बे दायमानि जेब्लाबो आनारी फिसानाव गैया । नोंथाङा गोरों गोरा जानानै नङै बाङैखौनो दां दोसावनाया हामाखै । 
दयाराम - [ मेगन गोजा खालामनानै ] आंनि हाबाखौ सावराय फैनो नों सोर ? थां बिनिफ्राय माबार आनारीखौ लानानै । 
आनारी - [ गाबा मोखाङै बिफाथिङै नायनानै ] आफा नङै बाङै तर्क होनानै जेबो जालिया । बे दायमानिखौ आंनो खरʼवाव रुजुननानै लासिगोन । 
थफी - [ आनारीनि फार्सिं गोसा मेगनजों नायनानै ] नोंनि दाय नों लायाब्ला सोर लानांगौ बैथाली ? 
समबारु - [ एसे गोरा जानानै ] खबरदार , आंनि फिसाखौ जा दां फोसावबाय , फोसावबाय आंनि सिगाङाव बैथाली बुंनो मोननाय नङा । 
दयाराम - उ : मालायनि नवावनो नों एसे गोरा ? थां माबार । जेरै बिफा एरै फिसा । 
समबारु - थांगोन हुजुर दानो थांगोन नाथाय फिसानि बान्थाया ? 
दयाराम - [ राग जोंनानै ] बान्था मान्था गैया । 
समबारु - एसे गोबाव मोसौ बादि जेबो होनाजासे मावबोनानैबो । नङा गरसे नोंनिफ्राय दयाराम बाबु । नाथाय आंनि फिसाखौ एसेग्राब आनि थानि खालामनायनि फाफा गनाइ नङा । आं बादिनो सानसे बेलासे गलाम जाथार नांगोन । [ दयारामा सिथिब्राबो , दस्रा फार्से नायहरो ] जों थांनोसै । थौ फिसा मा मोखां नायबायदों । धोनिनि नवावखि जोंफोरबादिया गाफैनो समायो ? 
आनारी - [ दयारामखौ आरो थफीखौ खुलुमो । दयाराम आरो थफीया नायख्लेंनानै थायो ] गोरा गोराजो थांनोसै बे सुनीया दिनै । गोसो फोथायो आं सुनीया थांब्ला नोंसोरनि नवा जै जै मै मै जागोन । 
समबारु - [ गावनि लावथि आरो साथा बोराइखौ थेबनानै ] थौदो माबार फिसा , हजों नोमायाबा मा जाखो मा बेरखो । दावखायाबो गाबसोगारदों माथो । 
आनारी - थांनोसै गोरा गोराजो । [ सानैबो थाङो ] 
दयाराम - सुनिफोरा थांगारबाय हामबाय । 
थफी - नाथाय एसेग्राब गाज्रि बाहायनानै थिनहर - 
दयाराम - सिरि था , आं जायखि खालामा नोंहा मा बेरदों [ जेरै दाय एरै बान्था ] 
[ दयाराम थाङो , बिसियाबो उन उन थाङो ] 
दिन्थि गाथाम
हादाब - [ समबारुनि बायहं जिहं न । बेलस्रीया हार्सिङै सोगोमबाय थायो । जब्राया बाराथार , आयखां जागासिनो दं । 
बेलश्री - [ हार्सिङै , बिसनाव एरै बाग्रायलाय अरै बाग्रायलाय खालामनानै ] ओहो होम , ओहो होम आनारी फिसाखौ लायनो थांनाया माथो दाबो होम ओहो होम उ : आ [ बारा बारा मोननानै ] . . फै दिया . . समबारुवा । ना . . माबा खैफोदसो जादों फिसाहा . . उ : हु . . मा थो बारा बारा थारसै । [ खरʼ हमनानै मेगन बेरला बेरथा जायो ] आनारी फिसा आनारी थैनाव थैनाव नोंखौ खनसे नुलांस्राबा हा . . . म . . . गौमोन ओहो होम फिसाबाबो गावनि खाथियाव बजʼबनानै लानो उ : [ दसे थायो ] खरʼवाबो मानो एफाग्राब साखो [ दसे थायो ] मिथियाखिसै आं । उन्दैनिफ्राय मालायनि नवावनो देरबोबाय . . . . । उ : मा सुनि खाफाल हरासै आंनो अबंलाउरीयालाय । आनारी [ गोब्रामनानै ] हनै . . . आंनि आनारी फिसाया खारबोगौ गाबा मोखाङै फिसा फिसा [ आखाइ नाजावहां खालामनानै ] बोरो माथो आंनि फिसा आनारीया गैया बिदिब्ला बहा थांखो ? उ : उ : [ दसे थानानै ] आनारी फिसा आनारी फिसा आनारी [ समबारु आरो आनारी हाबफैयो ] 
आनारी - [ खानाइ आइलि जाइलि , गाबा मोखां ] आयै आयै [ बिमाखौ गोबानानै ] आं फैबाय आयै नै नोंनिसिम । 
बेलस्री - [ आनारीखौ गोबायो ] आनारी फिसा आनारी [ सब खुदुमो ] नोमफाबो फैबायथʼ ? 
आनानी - [ बिमानि आइलि जाइलि खानाइखौ आरो सि जोमखौ थिग खालामनानै ] फैबाय आयै आफायाबो फैबाय । बेलाय [ बिफाखौ दिन्थिनानै ] आफायाबो नोंनि खाथियावनो दं । 
समबारु - [ दावबʼ बास्रिनाय मोखाङै ] माब्रै मोनखो फालाय मोदोमा दालाय आनारी बिमा ? 
बेलस्री - मोदोमा दिनै हामसिनथारा । थांगोन खि . . था . . . ङा । 
आनारी - सि : सि : बिदि दाबुं आयै आंहा बिखा गावनो नागिरो । 
बेलस्री - [ उसुखुथु जानानै ] थैनायखौ रावबो हमथानो हाया फिसा आनारी । 
आनारी - [ गावगु खुगु ] मानो थैनो आयै मानो थैनो आं थैहोया [ मुलि दौना नागिरो ] बेलस्रीया लोङा 
समबारु - आं गेब्लाखौ लिंहैनि । बे अखनबा अजागिरिबो खालामो दानो फैगोन आं । 
बेलस्री - [ माना होनानै ] नांबाय थाया अजा थजा । थैनायखौ लाखʼनो हायो सोरबा ? [ आनारीया गाबो ] आंहा थांनांगौ बोथोरा फैबाय [ समबारुवा मा खालामगोन मा मागोन जायो । ओहो होम ओहो होम । 
आनारी - आयै आयै . . [ गाबो ] 
बेलस्री - जेबो जिंगा दासि फिसा । दिनै आं थैनोसै समाव नोंखौ खाथियाव मोननानै जोबोर सुखो जाबाय । नायख्लʼ जाख्लʼ नोंलʼ फिसाजो नों आंनि फिसा अखन्दाया [ मोदै हुगारो ] मोरोनाव थैगारासै । जोंहा खाफालानो सुनि - फिसा । [ दसे थाथʼनानै ] नङाब्ला एफाग्राब आ होनाजासै मावसेयावनो नोमफाया माथो जेबो खालामनो हायाखिसै । गलामनिफ्राय गलामसिन जाबोदों । [ दसे थाथʼयो ] नों फिसाखौ आं बिखायाव बोजʼबनानै लाबाय थानो मोनाखिसै । उन्दैनिफ्रायनो नों मालायनि नवाव थाबोनांबाय । आं बोर होलाङो [ आनारी हुक हुक गाबो ] नों जाहाथे मोजां नवाव न बां खालामनानै जै जै मै मै राइजो जालायो । नोंखौ बिलायनायनि बिबाना नोमफानावनो थाबाय । 
आनारी - आयै आयै [ गाबो ] 
बेलस्री - दागाब फिसा । गाबनानै मा जानो । नोंखौ नङै बाङै जाय मानसिफोरा दां फोसावदों बेसोरहाबो निदान नङा । उ : खरʼवाबो बारा बारा सै [ आनारीया बिमानि खरʼवाव दै दासोमो ] आनारी फिसा नोंबो जेबो जिंगासिनो नाङा । आं थैदों होननानै नों खामानियाव हेव खालामनो नाङा । अबंलाउरीया सानसे बेलासे नायफिनगोन । 
समबारु - बेलस्री बेलस्री , आं नोंखौ नागारनानै बोरै बोरै थानो हानो [ मोदै ज्राम ज्राम ओंखारो ] 
बेलस्री - मा खालामनो नोंजों आंजों राइजो मोनजाजोबाखिसै । आनारी फिसा हरनायसाय नोंनि माही आखाइया [ आनारीया आखाइखौ बिमानो हरो ] उ : हालिया आरो हालिया जोबोर बारसै आनारी बिफा फै खाथियाव , आनारी समबारु आं थांनो . . . . . [ बेलस्री थैयो ] 
आनारी - [ गोब्राबै हुक हुक गाबनानै ] आयै आयै [ समबारुवा मोदै हुगारो ] थांमारबाय नों जोंखौ जारलायाव दिननानै । बे सुनिखौबो मानो लांफादिया आयै । आयै आयै [ गाबो ] नों नङाब्ला बोरै थानो आं आयै । बे मोरोना उन्दैयाव थैयाखिसै , देरनानैबो थैरोङा आयै [ गाबो ] 
समबारु - [ मोदै हुगारनानै ] बेलस्री थांबाय नों आंखौ गारनानै । फाफियासो नोंनिख्रुइ सिगां थैनांगौमोन । मानो थैयाब्लानो थाखो आं बादि फाफियालाय । मानि थाखाय थाबावखो बे दुं दुं हाव हाव मुलुगावलाय । हाय गसाइ , नोंखि एसेग्राब अन्थाय बिखा ? 
आनारी - [ सहखौ नायनानै गाबो ] आयै आयै मानो दोनलांबावखो आंखौलाय दुखुनि लैथोआवलाय । [ गाबो ] 
समबारु - दागाबसै फिसा जा जानांगौ जाबाय । गसाइया जोंनो सुख हराखै । खाफाल मोन्दा लानानै जोनोम लानायानो फैमाल [ बिसिनि सहखौ फाफ्लियाव दिखांनानै ] आं हार्सिङै आंनि बिसिनि गोथार सह गोथैखौ गोथै सालियाव सावहैगोन आं । गसाइ एसेग्राब आं नोंखौ सिबिबोदोंमोन । नाथाय नों आंखौ थेवबो नायफिनहराखिसै । 
[ समबारुवा थाङो । आनारीयाबो गाबै गाबै उन उन थाङो ] 
दिन्थि गाब्रै
हादाब - [ समबारुनि देरा गायज्राब न । समबारुवा बिसि थैनायनिफ्राय फाग्ला बादि जानो हमबाय । नङै बाङै बखिलाबायो नवाव हार्सिङै । गाननाया सिरि खायलाफ । दारि दुफब जाबबाय , खानाइया खोमाखौ बारबाय । 
सरबारु - [ हार्सिङै फाग्ला बादि ] हा : हा : हा ; हि : हि : हि : समबारुवा [ बिखा बुनानै ] दिनैनिफ्राय फाग्लासै । गोदोनि समबारुवा नंलिया हा : हा : हि : हि : [ दसे थामिनानै ] मोजां जोबोर मोजांथार गसाइ नोंनि गेलेनाया । आरो मा गालांबावखो नों समबारुनोलाय हि : हि : ह : ह : सम्फथि लांबाय ; फिसा अखन्दाखौ लांबाय , जिउनि जुलि बेलस्रीखौ लांबाय , फिसा आनारीयाबो निदानाव गोग्लैबाय । बा ! जोबोर मोजांथार गसाइ नोंनि गेलेनाया । [ गुरजि गुरजा खालामो ] समबारुवा दिनैनिफ्राय रावखौबो मिथिला । खालि मिथिसिगौ जौ अमा बेदर , जौ अमा बेदार ह ह हि : हि : । जौ [ दसे थायो ] एसे गोबाव नोंखौ लोङाबानो थादोंमोन । नाथाय दिनैनिफ्राय नों आंनि जिउनि लोगोसे जौ अमा बेदर । [ आनारीया थाब हाबफैयो , खानाइ आइलि जाइली मुस्री गोमालांनाय सेहेरा ] 
आनारी - सि : मानो बिदि फाग्लाबादि आवनायबाय थाखो आफा नों ? 
समबारु - [ आनारीनि फाफ्लियाव आखाइ होनानै ] आवनायाब्ला माथो खालामनो थिनो नों फिसा ? दिनैनिफ्राय फाग्ला जाबाय नोमफाया । 
आनारी - सि : बिदि दाबुं आफा । 
समबारु - दिनैनिफ्राय फाग्ला जाबाय नोमफाया । आंहा मा दंबावो , खालि नों आरो आंलʼ बे दुं दुं हाव हाव मुलुगाव थालांबाय । 
आनारी - खाफालाव लिरनाखौथʼ रावबो खोमोरनो हाया आफा । 
समबारु - हाया ! नंगौ फिसा , नाथाय जाय मानसिया एफाग्राब गसाइखौ ख ख गोसो फोथायबोदोंमोन , एफाग्राब सिबिबोदोंमोन जाय मानसिया एफाग्राब आ : होनाजासे सान - हर मावबोदोंमोन दिनै मा मोनखो फिसा बे [ बिखा सौनानै ] समबारुवा । 
आनारी - [ मोदै हुगारनानै ] गसाइया हराब्ला मा खालामनो हानो आफा । आंनो नोंखौ थैजासे मावनानै जाहोगोन आफा । 
समबारु - नों गथाय आजोलि फिसा । मुलुगनि दुं दुं हाव हावखौ नों मा मिथिनो । आंनो मावनानै जाहोनो हागौमोन फिसा नोंनो । नाथाय नाथाय । 
आनारी - मा नाथाय आफा - मा नाथाय , बुं आफा बुं । 
समबारु - नाथाय जौ बेदेर अमाया आंखौ हनै [ बायराव आसि दिन्थि हरो ] लिंहरबाय फै फै होननानै जौ , बेदत हा : हा : ह ह । 
आनारी - सि : सि : [ बिफाखौ हमथायो ] आफा मा नाङा फाङा जौ जौ आवनायलाबायखो । आं थासान्दियाव नों जौ लोंनो मोना । 
समबारु - लोंगोन फिसा लोंगोन , जौलोंब्ला दुखुखौ बावगोन , निदानखौ बावगोन , आरो बावगोन सोरखौ ? बे गुदुं मुलुगखौ । [ आनारीया गाबो ] दागाब फिसा [ आनारीनि खानाइखौ दाङो ] गाबनानै मा जानो , नोमफानि जिउवा बिदिनोसै । 
आनारी - बिदि जानो हाया आफा आं थासाण्डियाव आं रुवाथी थानानै नोंखौ जाहोगोन । 
समबारु - सि : फिसा रुवाथी बाथ्राखौ दाबुंथार नों फिसा । उन्दैनिफ्राय मालायनि नवाव देरबोबाय नों आरो रुवाथी । 
आनारी - आं रुवाथी थागोन आफा । 
समबारु - नाङा फिसा नाङा , आं थाहोआ । बे बोसोराव आं हाल खदाल दैबावगोन । नायबावनि बे बोसोराव । 
आनारी - नोंदि जिंगायावनो जब्रा बादि जाबाय आफा बोरै मावबावनो । 
समबारु - मोदोमा दाबो दाथ दं । नाथाय गोसो आरो बिखायालʼ गेरेबबाय । 
आनारी - बिनिखायनो आं मावगोन आफा । 
समबारु - नाङा फिसा नाङा आंनो मावगोन । नाथाय जौ बेदर नङाब्ला जानाय नंलिया हाबाया , नांसिगोन आंनो जौ , अमा , बेदत , हा : हा : हा : हि : हि : हि : जौ गोजौ बेसे मोजां नों खोनानो आरो लोंनो जौ : जौ : हा : हा : हा : 
[ समबारुवा बखिनानै उन उन थाङो ] 
दिन्थि गाबा
हादाब - [ दयाराम माहाजोननि न । दयारामा सियाराव जनानै गुरगुलि हंखा सोबगासिनो थायो । टेबुलाव माइ , दै , थाखा , फैसानि हिसाब बिलाइ । ] 
गयाराम - [ हिसाबखौ लानानै ] बे बोसोराव आंहा माथो जोबोर क्षति जाथारबाय । फिसा बिनारामनि हाबायाव खरसा थांबाय हाजार मोनसे [ सासे बाथुवा हाबफैयो ] मा नांगौ नोंनोलाय गेन्द्रा ? 
बाथुवा - [ आखाइ खबजबनानै ] हुजुर गोराजों सासै मानसि नुजाफैनो नागिरदों । बिसोर गसंगासिनो दं । 
दयाराम - थां बेसिम फैनो थिन । [ थाङो ] नंनायनि नङैनि सानफ्रोमबो मानसि , मानसि खामानि दंब्लाबो गैयाब्लाबो मानसि फैनायानो जोबला । [ हिसाब बिलाइखो दोननै गुरगुलि सोबनो हनो । ] 
[ बस्था गांफा गांफा लानानै मावरिया हावरिया हाबफैयो ] 
मावरिया , हावरिया - [ सानैबो गंग्लायनानै ] गोजोनथों गोरा । 
( खरʼ थिखʼङो ) 
मावरिया - हुजुर गोराया अनोब्ला । 
हावरिया - गोराया एसे नायहरोब्ला । 
दयाराम - बुं मा बाथ्रा बिलाय । आंहा मा दं नोंसोर गसर गाबफैजासे । 
मावरिया - हुजुर मा फोलानो मा मानो , गोराया जोंनो महननै महननै माइ हावलाद हरदो हुजुर । 
दयाराम - [ रागा जोंनानै ] माइ हावलाद । 
हावरिया - हुजुर दिनैनो जानो गैथारा । नोंथां गोराया हावरियाखौ नायहराब्ला जों मोस्रोम बादि थैद्ला जोबथारसिगोन । 
मावरिया - हुजुर दाखालिनिफ्रायनो ओंखाम रसा नांगासिनो दं । गोरा , नायदो एसे । 
दयाराम - सिरि था बारा बाथ्रा फोरमायनो नांलिया । आं बे बोसोराव रावनोबो गरसेबो हरनो हानाय नङा । 
हावरिया - हुजुर बिदिब्ला बे गलामा । 
दयाराम - आं गलाम थलाम रावखौबो मिथिया । मावनो खुरिया नोंसोर ? मावनांगौ समाव गामि गुरै गुरै जौ लोंबाय थायो नोंसोर । आरो गैयाब्ला गोरानि खाथियाव । 
हावरिया - जोंबो मावो गोरा नाथाय , माइखौनो मोनथारा । 
दयाराम - आं बारा बाथ्रा खोनासंनो लुबैया । थां बिनिफ्राय माबार । आं रावनोबो थाखा फैसा माइ दै हरनो हानाय नङा । गामि गुरग्रा सुनसिनि आरो मोजांसो बुंफैदों सालाफोर । 
मावरिया - हराब्ला बरा बुंना ब्रा - मा साला - सुला बाहायनाय बिलाय ! 
हावरिया - नोंनि जाखादों ना साला बुंजानो । 
दयाराम - जाखायाखैब्ला नाथो मावनो खुरिया आरो बस्था लायै लायै माइ नागिर फैदों नोंसोरो थां - आं माय गरसे हरमनो हाया । 
मावरिया - हुजुर बिदिब्ला जाथारमारनाय नंलिया ? 
दयाराम - जाया जाया जेब्लाबो जाया । 
माबरिया - [ हावरियाखौ ] जायानालाय माथो खालामबावनोलै हावरिया । मालाय गिदिर गोलावफोर ? थौ थांदोनि । 
हावरिया - थौलै मावरिया आगै गोरिब गुन्दाफोरा बिदिनो रावजोंबो नायफिन जालिया नाथाय [ दयारामखौ ] जोंबो नायगोन नोंखौ मा बादि गयाराम गोरा नों । 
मावरिया - आंबो नायगोन नोंखौ मा बादि खिबु सेरथे माहाजोन नों [ हावरिया मावरिया थाङो ] 
दयाराम - थांगार सालाफोर , दयाराम गोराखौ नायग्रा नोंसोर बादियानो ? गामिनि उदां उदां लाबलिङा जाग्राया बिसारनोसै उ : गैजाथारैफोरानो गोरा दिन्थनो नागिरो । 
[ सासे फोरजा हाबफैयो ] सोर ? थिबाव ? 
फोरजा - नोंगौ हुजुर । गोराया आंखौ मानोबा लिंहरदोंमोन । 
दयाराम - लिंहरनायलʼ नङा । नों दानो होथारनांगौ खनसेनि 25 थाखाया सुतजों आसोलजों 80 थाखा । 
फोरजा - थाखायाथʼ दासान्दि आखायाव गैया । 
दयाराम - गैया गैया नङा । दानो नांथारगौ । खनथाम खनब्रैसै नों गाबोन होगोन दिनै होगोन होननानै थगायबोनाया । 
फोरजा - हुजुर थाखाया जगार जाथाराखै । 
दयाराम - [ रागा जोंनानै ] होम साला दिनै थगायबावनो नागिरदों नों । साला [ दयारामा फोरजाखौ ज्रेम ज्रेम बुयो , फोरजाया आइदै आइदै होननानै दाबुसै , दाबुसै हुजुर होननानै गाबो ] पाजि दिनैसो मोनफ्रामदों नोंखौ दिहुन दानो , खिरन दानो जानाया । 
फोरजा - हुजुर , दाबुसै आंनि खरʼनि थै मोनलोंगोन गाबोन होफैथारसिगोन आं । उ : उ : आइदै आइदै । 
दयाराम - आरो गाबोनबाव - [ बुयो ] थां साला नोंखौ दिनै अननानै हगारबाय आं नङाब्ला । [ थाङो ] सालाखौ दिनै थिखोना साजा होबाय आं अनाब्ला जिउखौनो । [ बिनाराम हाबफैयो ] 
बिनाराम - आफा । 
दयाराम - मा - मानो नांदों आफा आफा दिनैलाय । बुं माबार मा बुंनो । 
बिनाराम - बाथ्रायाथʼ जोबोर गोनां । 
दयाराम - मा जोबोर गोनां बाथ्रा बिलाय बुं माबार माबार आंहा हाबा दं । 
बिनाराम - आफा नोंथʼ बोराइबोबाय , आइयाबोसो बुरैबोनो हमबाय । 
दयाराम - बोराइबोआब्ला मानसिया ओरैनो थायो ने ? 
बिनाराम - आं नोंनि फिसा गदाय । आनारामा फिसा गिबि नोंनि । 
दयाराम - बिनिफ्राय मा ? 
बिनाराम - फिसा गदायब्लाबो दिनै बिफानि सम्फथि आं मोनथावो । मानोना आदा आनारामा नखौ अरायनि थाखाय गारनानै थांबाय । बेबादियाव आंनो गासैबो सम्फथिखौ मोनथावगौ । 
दयाराम - [ रागा जोंनानै ] अ : बिदिसो माथो नोंनि फाव फान्दायनाया । बिमा बिफा थासान्दियाव नों आंनि सम्फथिखौ दाबि खालामनो सोर ? 
बिनाराम - नङा आफा मोनथावगौखायसो दाबिदों आं । 
दयाराम - " मोनथावगौ " ! होम जोबोर मोजां बाथ्रा बे । आं थासान्दियाव आरो फिसा आनाराम थासान्दियाव ! जानो हाया बेयो जेब्लाबो । सम्फथिखौ सोरनो होलाङो हालाङा आं दं । नों बोजोंनि पाजि ? 
बिफानि सिगाङा बिदि बुंनो साबगौ ? हारिनि कुलाङ्गार । 
बिनाराम - [ रागा जोंनानै ] बिदिया जानाय नङा आफा । फिसा गदाय हिसाबै आंनो गासैबो सम्फथि मोनथार नांगौ । दा बावैनो आंनि मुङै रेजेस्टार आरो उइल खालामनांगोन ऩङाब्ला । 
दयाराम - नङाब्ला . . . . . . . ? 
बिनाराम - नङाब्ला बे बिनारामा माथि होगोन बबेनि दैया बबाव गोग्लै हैयो । 
दयाराम - जोलैनि हांगार । थां नों माबार बिनिफ्राय । हु : जोनोमगिरि बिफिनि सिगाङाव बिदि आखल । बिदि आखलनि थाखायनो आं गोरलैनिफ्राय नोंखौ खʼ खʼ खांबोआसै ? 
बिनाराम - दा बावैनो आंनि मुङै रेजेस्टार खालामनांगोन , नङाब्ला . . . . . . । [ थाङो ] 
दयाराम - हु : बिमा बिफा थैयाब्लानो सम्फथि सम्फथि सम्फथि । बिदा आनारामखौ होखारनानै ? जानो हाया बेयो जेब्लाबो । होम . . . . . . [ थाङो ] 
" फैसालि गोग्लैयो " 
दिन्थि दʼ
[ हादाब - समारामनि देरा गायज्राब न । आनारीया हार्सिङै जिंगा सिबाय थायो । खानाइ आइलि जाइलि जिंगायावनो हामख्रें लांबाय ] 
आनारी - [ गाबगु खुगु माखाङै ] गसाइ । बे थैनो रोङै बान्दिनो बेसे दुखु होबावनो नों । फारसेथिंनिफ्राय गासैबो जाल्ला । बिमाबो थैबाय , आफायाबो जौ लोंग्रा जालांबाय । आरो [ दसे थाथʼयो ] आंबो माहाजोनजों होखार हरजाबाय । अबंलाउरियाखि एसेबो सुख हराखै जोंनो । आरो आदा आनाराम [ मोदै हुगारो ] बेखौबोथʼ नों लांबाय । मोजां मोननायनि फैमाल मिजिंलʼ दोनलांबाय । सिबाय आदाया आंनि थाखाय न बां गारनानै गोदाव सोराव बबावबा थांबाय । हाय ! गसाइ गोसो हास्थायनाय जिरादखौखि नों जाफुंहोलिया ? थैनानै उजिब्ला नोंबादि मोदाय फिसायखौ मोन्थोंसै । थैसʼ थांसʼ नोंनो आंनि जिउनि मोदाय । नायहर आदा नोंनि बान्दि आनारिया बेसे साद जारलायाव गोग्लासोनानै दं । न बां साद सिलिंखार जालांबाय । आफायाबो सानफ्रोमबो जौ लोंबायग्रा जाबाय । उ : [ गाबो ] मा खाफाल । [ समबारुवा लांगोनानिफ्राय " आनारी आइ आनारी आइ " होननानै गाबज्रि हरो ] [ सिरिजाद मोननानै ] नै आफाया दासो फैबाय । [ समबारुवा हाबफैयो ; जौ फेनानै गोग्लैहां माहां ] । 
समबारु - [ बाज्रेद दाथेद ] आनारी आइ , आनारी आइ , आं जौ [ आनारीया बिफाखौ थाब हमथानानै ] फेबाय । खरʼखौनो सोर सोर गिदिंनाय मोनबाय आइ सना । 
आनारी - [ गाबगु खुगु ] आफा आफा मानो बिदि जाखो नों । आं एफाग्राब माना होसेयावबो मानो लोंबावा । 
समबारु - [ गुरजि गुरजा खालामनानै ] जौ लोंङाब्ला मा खालामबावनो आइ सना । जौजों जों दुखुखौ होखाराब्ला माजोंथʼ हाखारबावनो । 
आनारी - [ बिफाखौ फजʼनानै ] मानि दुखु आफा आं थासान्दियाव । 
समबारु - [ खरʼ सोमावनानै ] आरो मा दंबावो फिसा बिदा थैबाय , नोमा थैबाय , न बां धोन सम्फथि साद सिलिंखार जालांबाय । नोंबो माहाजोनजों आखल गाज्रि हाननानै होखार हरजाबाय । मा दंबावो आंहा फिसा मा दंबावो । 
आनारी - जिंगासिनो नाङा आफा आं थासान्दियाव । आं मालायनियाव मावनानै नोंखौ जाहोगोन । 
समबारु - नाङा फिसा आं मालायनियाव नोंखौ आरो दोनलिया । उ : [ खरʼ हमो ] खरʼवा बारा बारा मोनथारबाय फिसा । 
आनारी - फा बबाव थाङामोन आफा ? बोराइ दोहाखौ लानानै हर थौजासे थायो होनब्ला ? 
समबारु - हावरिया , मावरियामोनजों जलायबारियाव जौ लोंहैदोंमोन फिसा । 
आनारी - आंबा माना होखादोंमोन ओंखाम ओंख्रि सुग्लिलाय लांबाय । 
समबारु - फा नों जाबाय फिसा ? 
आनारी - आंलाय जानायनि मा थिग । 
समबारु - ओंखाम थोंखाम नांबाय थाला फिसा । आंखौ लांनानैलʼ बिसोनायाव फुथुहैदो । उ : आं आं जौ जौ बेदर अमा [ आनारीया बिफाखौ थिखाङो ] जौ जौ बेसे गोजौ नों बेसे गोजौ । 
आनारी - थौ आफा जोबोर हर थौथारबाय । [ बिफाखौ गोबानानै लाङो ] 
खौरां गाब्रै
दिन्थि गासे
बेला सानसुथिर । गोजां बोथोर । हादाब [ एम . भि . स्कुल गेलेग्रा फोथार । गामिनि बोराइ बेन्थʼ , बुरि , सेंग्रा , सिख्ला , गथʼ गथाय गासैबो मिथिं खोनासंनो फैदों । मिथिंनि नेहाथारि खोरोमदाउ गयारीया आफादगिरि आनाराम बसुमतारिखौ बरायनानै लाबोनानै सियाराव फजʼयो ] 
खोरोमदाउ - [ गसंनानै ] आइफोर आफाफोर बिदा फंबाय बिनानाव राइजो राजाफोर । 
गिबि राइजो - [ दावरावखौ बादा होनानै ] खोनासं खोनासं राइजो राजाफोर । 
गदाय राइजो - खोनासं खोनासं दावराव दाखालाम । जोंहा कोरोमदाउ बाबुवा माबा बुंनो नागिरदों । 
खोरोमदाउ - नोंथांमोनखौ मानो दिनै अबथिरा बे जुथुमायाव लिंहरनाय जादों , बेखौ नोंथां राइजो राजाफोरा मिथिया जानो हागौ । 
गिबि राइजो - [ गसंहां जानानै ] मिथिथारा नोंथां , जों मिथिथारा । 
खोरोमदाउ - दिनै बे जुथुमानि थांखाया जादों बरʼ हारिनि आंखाल , लेखा फरा , माहारिनि गाज्रि नेम आसार , माहारि फोसाबनाय , बरʼ हारिखौ हाखर सिंनिफ्राय दिखांनानै माबोरै गोजौ लामायाव लांनाय , बरʼ रावखौ फोथांनाय आरो बायदिसिना गासैबो सावरायगोन । बेनो [ आनाराम फोरसे नेगन थिफायनानै ] बिथां माहारि फोसाबग्रा आनाराम बसुमतारिया । राइजो राजाफोरा हयथʼ बिथांखौ मिथिथारा जानो हागौ । 
गदाय राइजो - मिथिथारा नोंथां । बिथाङाबा सोर जाखो । 
खोरोमदाउ - नै आं फोरमायनानै होनोसै । बिथाङा जादों बिन्याकाता ओन्सोलनि सासे गेदेर गोलाव आरो लेखा गोरों बरʼ माहारि फोसाबग्रा बरʼ हारिनि मोजांनि थाखाय हाबा मावग्रा , बयजोंबो मानि जाग्रा बि . ए . पास श्रीजुत आनाराम बसुमतारि । [ हाब बि . ए . पासथारनोलै होननानै बयबो गावजों गाव रायज्लायो ] बोसोरसे जानोसै बिथाङा ननिफ्राय ओंखारबोनानै जायगा जायगा मेल मिथिं खालामनाया । फरायसा बैसोनिफ्रायनो बिथाङा बरʼ हारिनि थाखाय जोबोर मावबोदों । बरʼ हारि , बरʼ माहारिखौ गोदान जिउ होनो नाजानाया बिथाङानो । आं बारा गोबाव बुंनानै सम नष्ट खालामा । जा बुंनांगौ बाथ्रा बिथां बसुमतारीयानो गासैबो फित फित फोरमायनानै बुंगोन । आं मिजिं थियो नोंथांमोना गोसो होनानै बिथांनि बाथ्राखौ खोनासंगोन । [ खोरोमदाउवा सियाराव जिरायो ] 
गिबि राइजो - खोनासं राइजोफोर दानिया बिथां बाबुवा बुंनोसै । 
आनाराम - नङा नङा आंबो नोंसोर बादिनो मानसिसो । [ मोदाय नङानोलै मोदाय नङा गावजों गाव बुंलायो ] जुथिमनायनि थांखिखौ नोंथांमोननो अनजालु फिसा , हारिनि मोजां सानग्रा , बिथां खोरोमदाउ गयारियानो नोंथांमोननो फोरमायखाबाय । 
आनाराम - राइजो राजाफोर नोंथांमोना जानो हागौ मिथिनानैबो मिथिसनो हाया दि बरʼ हारिया बेसेबां खोमसि बारियाव गोग्लैसोनानै दं । देरसʼ दुइसʼ बोसोर आवगायाव बरʼ हारिया मामोन आरो दा मा जाखो ! राजा दंमोन , दुलाराय आसाम हादोरा बरʼनिमोन , गिदिर गिदिर जोहोलाव दंमोन । माहारि दंमोन , राव दंमोन , सिफाय सान्थ्रि दंमोन दा बेफोर मा जाखो ? कृष्टिजों धोरोमजों बरʼ राइजोआ फुंनि सान लोब लोब बारायनाय बादि बारायबोदोंमोन । जाय बरʼ बिमानि गोर्बोआव तुलाराम रांगादाव , दैमालु , गाम्बारि , बिबारि बे बिर जोहोलावफोरा जोनोम लादोंमोन , बे बरʼ हारिया दिनै मा जाखो ? जाय बरʼ राजानि गोहो बोलोआव दुलाराय आसाम भारत हादोरनि मानसिफोरा गिजोबदोंमान , बेफोर राजानि गोहो बोलोआ बबाव थांखो ? एफाग्राब गोजौ हारिया दा खेस बारियाव गोग्लैसोनानै दं मालाय हारिजों जोथ्रोद जानानै । बरʼनियाव माहारि गैलिया , धोरोम गैलिया कृष्टि गैलिया आरो खौसेथि हेफाजाब गैलिया । जौ , बेदर अमाखौ गुदि खालामनानै बरʼवा खेसबारियाव गोदोलांबाय । उनावहालागै थानाय हादाबबो मालायजों सेनानै लाजानोसै आरो बरʼ रावखौबो गुबुन हारिया आंनि होननानै लाजोबनोसै । बेनिखायनो आं बुङो राइजो राजाफोर नोंथांमोना गासैबो सिखारदो हारिखौ फोथांफिननो थाखाय , माहारिखौ फोसाबनो थाखाय , रावखौ जिउ होनो थाखाय बयबो खौसे जानानै हेफाजाब होनानै जों नाजानांगौ । बरʼ हारिनि गाज्रि गाज्रि नेमफोरखौ फोसाबनांगौ । फिसा हिन्जावफोरखौ बान्दि रुवाथी दोननायनिफ्राय दोरोदनांगौ । जौ अमा बेदर गारनांगौ आरो फिसा फिसौफोरखौ फरायसालियाव हरनांगौ । गावजों गाव दानलाय सुलाय हिंसा हिंसिखौ गारनांगौ आरो हारिखौ गोजौवाव दिखांनो थाखाय बयबो नाजानांगौ आं आरो बारा मा बुंबावनो आं गोसो फोथायो आं बुंनाय बाथ्रा फंसेबो नोंथांमोना फेलें खालामनाय नङा । नोंथांमोननि बे ओनसोला जोबोर उनाव गोग्लैसोनानै दं । आं गोसो फोथायो बिथां [ खोरोमदाउ फारसे नाहरनानै ] गयारीया बे ओमसोलाव फार्सेथिंनिफ्राय मोजांनि थाखाय खामानि मावगोन । जौ अमा गारनाया बारा गोब्राब नङा जोंनि बान्याकाता ओनसोलावबो जौ अमा गारहांदोंसै । आं गोसो फोथायो नोंथांमोनाबो हागोन । जानाय जायैनि आं नोंथांमोननि सिगाङाव फंनैसो बाजिबाय । नोंथांमोना गोरोन्थि मोनोब्ला आंखौ निमाहा होदो । बेखौ बुंनानै आं नोंथांमोननिफ्राय निमाहा लायो । [ आखाइ खबजबनानै आनारामा सियाराव जयो राइजोफोरा आखाइ तालि होयो ] 
खोरोमदाउ - [ गसङो ] बिथां आनाराम बसुमतारीया नोंथांमोननो जा जा दाम गोसा बाथ्रा बुंलांबाय गोसो फोथायो नोंथांमोना बिथांनि बाथ्राखौ नंखाय साननानै फेलें खालामनाय नङा । बरʼ हारिनि गेजेराव बिथां बादि हारिनि मोजांनि थाखाय गाबखांग्रा जोबोर एसेलʼ । 
गिबि राइजो - नंगौ , बाबु नंगौ । 
खोरोमदाउ - बेनिखायनो आं बुङो नोंथांमोना गोसोखौ दाथ खालाम , हारिखौ फोथांफिननो थाखाय बयबो अबंलाउरिखौ अनसायनानै हाबा मावलांनांगोन । दिनैनि जुथुमनाया एसेनोसै । नोंथांमोना जे हाबा गारनानै मिथिङाव फैदों बिनि थाखाय आं साबायखर बावबाय । बिदिब्ला दिनैनि मिथिङा एसेनोसै । [ दसे थाथʼनानै ] फै नोंथां बसुमतारी , जोंनाव थांदोनि । 
आनाराम - थौ नोंथां । आच्सा थांनोसै [ आखाइ खबजबनानै ] आइफोर आफाफोर । 
गिबि राइजो - [ खायसे राइजोफोरा सिखारहां जायो ] जोबोर मोदोमाव गोनां बाथ्रा बुंथारबायलै बिथां बाबुवा । 
गिबि राइजो - मानसि महरै मोदायमारलै बिथां आनाराम बाबुवा । थौ थांदोनि [ राइजोफोरा थांहां जाब्लानो थेबेन आरो आब्राममोना हाबफैयो ] 
आब्राम - [ आखाइ दिखांनानै ] जथʼ जथʼ आइफोर आफाफोर , मोनसे गोनां बाथ्रा दं । [ राइजोफोरा जनो बाबांसिन जयो । आब्राम आरो थबेन सानैबो सियाराव जयो । ] 
थबेन - आनाराम देमुखा बबाव थांखो ? 
गिबि राइजो - खोरोमदाउ बाबुनि नवाव थांबाय बाबु , नै दासो ओंखारलांदों । नांगौब्ला लिंहैनो हागौ । 
आब्राम - नांलिया नांलिया लिंनो नांलिया [ आब्राम थबेना खोमा खोमा माबा रायज्लायो ] 
थबेन - [ गसङो ] आच्सा राइजो राजाफोर नोंथांमोननि सिगाङाव मानसे गोनां बाथ्रा दं । [ बुं बुं मा बाथ्रा होननानै राइजो राजाफोरा बुङो ] बे बाथ्राखौ श्रीजुत महामहिम परम पुजनिय मान्यबर माइनारा ब्रै बार फेल आब्राम मोसाहारिया नोंथांमोननि सिगाङाव बुंथिगोन । [ आब्रामा खरʼ थिखङो ] नोंथांमोना बयबो बिथांखौ मिथिगौ । बिथाङा जादों बरʼ हारिनि सासे गिदिर नेता । नोंथांमोना सिरियै बिथांनि बाथ्राखौ खोनासं । [ थबेना सियाराव जयो ] 
आब्राम - [ गसङो ] नोंथांमोनखौ लिंहरनाय थांखिखौ बिथां श्रीश्री मुश्री गेवलां जोहोलाव थबेन ब्रह्मवानो नोंथांमोननो बुंखाबाय । आं बाराखौ बुंनाय नङा । मानोना जोंबादि गोरों गोलाव नेताया बारा बाथ्रा बुङा । मानजारोङै राइजोफोर [ राइजोफोरा दावराव खालामो ] सिरि था सिरि था अहंकारि देमुख आनारामा बुंदों बरʼफोरा गासैबो जौ अमा गारनांगौ अरो हारिखौ फोथांफिननो थाखाय बयबो नाजानांगौ । नाथाय आंबादि नेताया बुङो आइफोर आफाफोर जौ अमा बेदरखौ खबरदार गारनो मोननाय नङा । [ राइजोफोरा बुङो जौ अमा गारगोन जों गारगोन ] खबरदार जौ गारब्ला , अमा गारब्ला बरʼवा मोस्रोम बादि दुब्ला दुब्लि थैजोबगोन । जौ अमाजोंसो बरʼवा गोहो बोलो मोन्दों हाबा मावनो । आरो हारिया मा गोजौवाव गाखोबावनांगौलाय ? जौ अमा जाब्लानो लोंब्लानोथʼ एरैनो गोजौवाव गोखोखायो । 
गिबि राइजो - मा असदा असदा बाथ्रा बुंखो नोंलाय । 
आब्राम - आरो खोनासं आनाराम ना थानाराम मा बबेनि गोरों जाथ नेता जाथिदोंलाय बेखौ नुब्लानो नोंथांमोना बुनो होसो । [ थबेना आखाइ थालि होयो ] 
गिबि राइजो - जानो हाया , जानो हाया , जों मानो बुनो होसोनो बेखौलाय ? 
आब्राम - मानोना बियो जोबोर देरगा थारबाय [ राइजोफोरा बयबो बुङो " जानो हाया जोना हाया " ] 
आब्राम - [ तेबुल सौनानै ] अबाध्य राइजोफोर लाथारा आंनि बाथ्रा फंसेबो नोंसोर ? 
थबेन - [ गसङो ] मिथिं जाफुनायाव नोंथांमोना बिदि दावराव खालामनाया मोजां जायाखै । बिथांनि मान हानिनि थाखाय दानो जौ बथलथाम लाबो । 
गिबि राइजो - जौ , जौ सालाफोर [ बयबो बुनो नागिरो ] जौ लोंग्राफोरसो माथो । बु सालाफोरखौ [ बुनो बयबो होसोयो , आब्राम , थबोनमोना सानैबो फोरलां थोरलां खारलाङो । राइजोफोरा खिबु खिबु होसोलाङो ] 


राजा इराग्दाव

( आसामनि सिमा जिंनि पाटकाइनि सारि सारि हाजो । हानजा हानजा मान सानथ्रिफोर दावबोदों , गोमोरलांदों । उनाव आरो आलुमिंगिया थुंग्रि दानलायनानै फैयो आरो नांज्लायो । 
फुकन : अनागारि मान ! 
नंखाय गोहोखौ लानानै
सानदों नामा गाग्लोबनो
असम राइजोखौ 
हानाय नङा फेलें नोंनि
गोसोनि साननाया । 
बिमानि अनगायाव जोबाखै जोहोलाव
दाबो असम हादराव । 
थां - थांफिननो हागौ नों दाबो । 
गावनि राइजोआव
दंबोला थांनो गोसोआव । 
( थुंग्रि बोख्लायनानै लाज्लायो ) 
आलुमिंगि : हा : हा : हा : 
' दंबोला थांनो गोसोआवʼ । 
सानो नामा जिउजों गेलेग्रा
सान्थ्रि गाहाय आलुमिंगिया
थैनोखौ गिनानै फैदों
बे राइजो फैदों
थैनोखौ गिनानै फैदों
बे राइजोआव ? 
दासान नों आलुमिंगिखौ
जिउखौ लानानै खारग्रा
दावहा थिलियाव । 
फैदों बियो मान राजा बडʼ आफानि 
मुं फोसावनो , आरो लांनो
रां - खाउरि बे हादरनि । 
फुकन : मिनिथाव राव बे नोंनि । 
नंखाय गोहोखौ लानानै
नुदों नों सिमां - 
रां - खावरि बे हादरनि । 
बिदिब्ला फै सुबुंनि हांगार - - 
हागौबोला लाखिफैदों देहाया नोंनि । 
आलुमिंगि : बिदिब्ला फै आहʼम जोहोलाव
सानदोंबोला लाखिनो - - 
लाखिफैदो हारिमु नोंसोरनि । 
जै बडʼ आफानि जै । 
( थुंग्रिखौ दैखाङो ) 
फुकन : जै बिमा कामाख्यानि जै । 
( थुंग्रि दानथेयो ) 
( दावहा नांनानै फुकन थानायथिं ओंखारलाङो । एसे उनाव बदन बरफुकना ओंखारबोयो । ) 
बदन : हा : हा : हा : । 
पुर्णानन्द ! हानाय नङा दबथायनो 
जावरिबोनाय मान फाइखिखौ 
आहʼमनि बे गोहोजों । 
हारिनि मोजां मुङै
उदै सुफुंग्रा हारिनि दायना ! 
खिथेरखौ होनो फैदों
बदना दिनै । 
बोदोरबावलि बियो - - 
नांगौ - नांगौ बिनो गोजा थै
नोंनि बिखानि । 
हा : हा : हा : ! ( खर थाङो ) 

नुगासे
कासारनि राजउलाफाद
[ जारोम फुंबिलि । राजानि थानसालि । आगु राजानि सारि सारि बनानै दोननाय गंब्रैसो खामफ्लाय गोजौ निस्थारै गुफुर सिजों खोबनाय दं । नʼनि बेरायाव सैनानै दोननानै दं ढाल - थुंग्रि जʼरासे । फारसे सेराव गासा जोंगासिनो दं । 
. . . गोजानाव कासारनि सेंग्रा - सिख्लाफोरनि रादाब खननाया बारानिफ्राय बारा जानानै गोजानाव लासै लासै जोबलाफिनदों । . . ] 
। । मेथाइ । । 
जै - जै - जै
जै जाथों दे बिमा जेरैबो नोंहा । 
नोंनि महर नोंनि मुस्रि
खांनाय अननाय नोंनि फिसाखौ
आयʼ बिमा जोबनो गैया - - 
बावनो हाया नोंनि फिसाया । 
जों अराय सिबियो नों बिमाखौ । । 
गोजौ जा अराय दिन - - 
खां बिमा आलो आलो - - 
नोंनि फिसाखौ । 
जों अराय सिबियो नों बिमाखौ । । 
ओंखाम आंखाल माय आंखाल , 
अननायनि आंखाल ; 
नांलाय खमलाय
दाखालामहो नोंनि फिसाखौ । 
जों अराय सिबियो नों बिमाखौ । । 

[ मेथाइ जोबनाय लोगो लोगो सान गोरलैनि गोजा - जारां गाबा राजानि थानसालियाव नांफैयो । लोगो लोगो इरागदावा हाबफैयो । बियो सानसुमै गोसोजों गोजानाव दसे गंसेनानै नायहरो आरो गावनि गोसोजों गाव बुंलाङो ] 
इराग्दाव : सानजाहा नुजाबोगौ सानजारौवा । 
लोगो लोगो सोरां जाबाय
मुलुक संसारा । 
आयʼ बिमा । 
बेसे मोजां नोंनि महरा । 
जेरै नायो एरै नुयो - - 
दैमा - दैसा आगसि - आगदा
हाजो सारि सारि । 
बे हादरनि - - - 
खोलो खोलो बार बारनायजों ; 
दावस्रि - दावसा गाबनाय देंखोजों
बेरखांबोयो आंनि गोसोआ । 
सानो आङो - - 
बेनिख्रुरै साबसिन हामसिन
माबा राइजो दंबावोदा
बे मुलुगाव । 
[ लासै लासै आवगायलाङो आरो बेरानि थुंग्रिखौ दैयो । बेनिफ्राय कृष्णचन्द्रनि खामफा खाथियाव हान्थुखरायनानै बुङो । ] 
नै बे थुंग्रिया आदा ! 
गोहोनि नेर्सोन बेयो बरʼ राजानि । 
नोंनिफ्रायनो मोनदों आं
नोंनि बुंदोंमोन : 
सोमखे दाखालाम - हांमा दाहो
बरʼ बिमाखौ
आंबोथʼ बावाखै आदा
बे खौरांखौ । 
देहा आरो गोहो थाजासे
राइजो आरो फोरजा फिसाखौ
आलो आलो खांनायखौनो
सानैजों बे इराग्दावाबो । 
नाथाय आदा ! 
मानो आंहा हुरा हुरा गोसोआ मावो
मानो सानो सोरगिदिं अराय सुथुर
गैयै नाथाय हेफाजाब होनो . . . . 
. . . थेवबो आदा ! 
समाय आंनि नोंनि सिगाङाव - - 
राइजोनि राजखान्थिनि 
हेंथा हाबा मावनो सानग्राखौ 
दोननाय नङा इराग्दावा
बे मुलुगाव । . . . . . 
[ बे समावनो अन्दरनिफ्राय सोमबोरा मिनिग्लाबनानै ओंखारलाङो । इराग्दावा बाग्दावनाय बादि जानानै थुंग्रि लानानै गसङो । ] 
इराग्दाव : ( गसंनानै ) सोर सोर मिनिगाग्लाबदों ? बान्दा ! 
[ बेलस्रिया हाबफैयो । ] 
बेलस्रि : अर महाराजा ! जैरैबो अर । हागोनदा महाराजा , बे अरखौ खोमोरनो ? 
इराग्दाव : ( गोमोनाय बादि ) सोर नों ? 
बेलस्रि : ( मिनियो ) बरʼ राजानि गोहोआ एफाग्राब उन्दै , सासे सिख्लाखौ नुनानै थुंग्रि दैनो । 
इराग्दाव : सोर नों सिख्ला ? मा मुं नोंनिया ? बबेनिफ्राय मानि थाखाय फैदों नों आंनि अन्दराव ? 
बेलस्रि : बेलस्रि महाराजा ! आंखौ बेलस्रि होननानैनो गाबज्रि । आं सा - कासारनि सासे दुखुथिया मावरिया सिख्लासा महाराजा - नोंनि अननाय मोननो फैदों । 
इराग्दाव : नोंखौ सोर बेसिम लाबोआ ? 
बेलस्रि : आंखौ रावबो लाबोआखै महाराजा । आं हारसिङैनो फैदों । आं बिब्दिनो गिदिंनानै देरदों । जोनोमफुरिनि बे फैलाव सोमखोर बिखायाव गिदिं गिदिं जेब्ला आं मेङो , जेराव मोनानि खोमसिया साग्लोबफैयो - बेवहायनो आं थायो महाराजा ! 
इराग्दाव : हु ! साबगौ ! नाथाय राजानि नोगोरा नों गिदिंग्रा कासारनि फैलाव बिखा नङा सिख्ला । 
बेलस्रि : मानो नङा जानो महाराजा ! बेवहा थानाय हा - दै , दावमा - दावसा , नसा - नोगोर गासैबो बे कासार हादरनि मिथिंगानिनो जिरादजोब । 
इराग्दाव : राजानि अन्दरा आलासि थाग्रा नʼ नङा सिख्ला ! जायनो गोसो जायो बिनो हाबनो एबा ओंखारनो । 
बेलस्रि : बिदिब्ला . . . । 
[ इराग्दावा दाद्रि होथेहरो । ) 
इराग्दाव : जावलियानि सिमा दं सिख्ला ! बरʼनि गोहोआ दुइलांनो हागौ , नाथाय बरʼ राजाया दाबो जोबाखै । मिथिगौदा - नोंनि सोरनि सिगाङाव गसंफैदों ? 
बेलस्रि : ( गुरैयै ) मिथिगौ महाराजा ! 
इराग्दाव : हु - मिथिगौ ! आरो मिथिगौखायनो दिनै बरʼनि राहागिरि महाराजा इराग्दावनि सिगाङाव , जाय इराग्दावखौ नुब्ला नोंबादि बायहाजार फोरजाया खरʼ गंग्लायो , बिजों राव रायनो मोना , बिनि सिगाङाव जावलिया बादि राव रायफैदों ? 
[ रागाजों इराग्दावा खर बुंलाङो । बेलस्रिया गिनानै मोखां , फाहायो । ] 
बेलस्रि : महाराजा ! 
इराग्दाव : मिथिगौ सिख्ला , बे महाराजा इराग्दावनि थानसालि ? जाय थानसालियाव खुंख्रा , देदसुंमोन बादि बरʼनि गोहो गोरा , बोलो राजाफोरनि निस्थार जिवा इराग्दावनि सिबिनायखौ नाजावफैयो , जाय थानसालियाव आदा कृष्णचन्द्रमोन बादि फुजिनां बरʼ राजाफोरनि आथिंनि सोदोबखौ बि इराग्दावा दाबो हरखि सान खोनानो मोनो - बिब्दि थानसालियाव . . . । 
बेलस्रि : ( होनथेयो ) निमाहा बियो महाराजा दाय - फोदोनि । माबा दाय नुदोंबोला आंनि आखलाव । 
[ बेलस्रिया गोजाननिफ्राय हानथु खरायो आरो गसंफिनो । ] 
इराग्दाव : बरʼनि राहागिरि महाराजा इराग्दावा अराय सुथुरखौ गिनो थाखाय उजियाखै सैनाय । नाथाय बियो गियो - नोंबादि सिख्लानि महर मुस्रिखौ । मानोना बिसोरो महरनि हायनायाव खोख्लैनानै मानसिखौ खालामो बोरमा । नाथाय दागि सैनाय , बे थुंग्रिया नोंबादि असित हिन्जावनि थै नांनानै सोमखे जानो थाखाय नङा । 
[ बेलस्रिया गंस्रियो । इराग्दावा थुंग्रिखौ दोनहैफिनो । उनाव बेलस्रिनि खाथियाव फैफिनो । 
इराग्दाव : दानिया सुंदो सैनाय । मा खौरां दं नोंहा महाराजाजों । 
बेलस्रि : महाराजा मारजित सिंनि खौरांखौ मोनबाय जानांगौ महाराजाया ? 
इराग्दाव : मारजित सिंनि बबे खौरां सिख्ला ? 
बेलस्रि : मानफ्रा मणिपुर राइजोआव सफैबायनो । बेनिखायनो महाराजा मारजित सिङा . . . । 
इराग्दाव : ( होनथेयो ) हेफाजाब नागिरो । नाथाय मा खालामनो सिख्ला ! मारजित सिङाथʼ आंनिफ्राय हेफाजाब लुबैया । 
बेलस्रि : सान्थ्रि गाहाय तुलारामनिफ्राय हेफाजाब बिहरदों । 
इराग्दाव : दावहायाव सान्थ्रि गाहायनि हेफाजाबखौ बयबो लुबैयो सिख्ला । 
बेलस्रि : महाराजानि फंबायाबो लाइजाम मोनदों । 
इराग्दाव : खाफाल गोनां बिबो । बियो सानसे बेलासे राजा जागोन कासार राइजोनि मानो लुबैया जानो बिनि अननायखौ ? 
बेलास्रि : गम्भीर सिङाबो दावहायाव थांगोन । 
इराग्दाव : ( रागाजों ) थांगोन , कासार राइजोनि बान्था लानो लुबैग्रा , बरʼ राइजोखौ मेगन खेबग्रा हादरनि उदखारि जोहोलावफ्रा बयबो थांगोन आरो नों बादि संगालि सिख्लाया महरनि हायना सारस्रिनानै बे इराग्दावनि गोसोखौ मिथिनो फैदों नङाना ? बुंनो हागौदा - बेयो होखारनायनि हेफाजाब ना इराग्दावनि थाखाय फाव फान्दायनाय ? 
बेलस्रि : ( गाबहां ) आंखौ दस्रा दासान महाराजा । आं रावनिबो संगालि नङा । 
इराग्दाव : ( रागा ) बुंनो हागौ सैनाय ! नों मारजित सिंनि संगालि नङा होननानै ? 
बेलस्रि : नङा महाराजा ! आं रावनिबो संगालि नङा । आंनि दायनि थाखाय आंखौ साजा हो ; नाथाय , नाथाय आंखौ संगालि होननानै आंनि गोसोआव दुखु दाहो महाराजा । बे संसाराव आं माबा जिरादखौ मोजां मोनोबोला बेयो जादों आंनि जोनोम हादर कासार । ( गाबो ) । 
इराग्दाव : ( एसेगुरै ) माननि खौरांखौ आंबो मोनदों सिख्ला आरो हादरनि सुथुरखौ होखार नांगौखौ बे इराग्दावाबो सानदों । नाथाय बेनि आवगायाव हिन्जाव जा , हौवा जा ; राजा - फोरजा , बिसि - फिसा जायखि जाया बे राइजोआव - राइजो आरो राजखान्थिनि हेंथा हाबा मावग्राखौ दोननाय नङा इराग्दावा बे मुलुगाव । 
[ बे समावनो खोमदोना फैनानै खुलुमो । ] 
खोमदोन : महाराजानि जै जाथों । 
इराग्दाव : अ ! खोमदोन ! . . . 
खोमदोन : मारजित सिंनि गम्भीर सिंनो हरनाय लाइजाम गांसेबाव महाराजा ! 
[ लाइजामखौ खिन्थियो ] 
इराग्दाव : लाइजामनि खोथाया थाथʼथों खोमदोन - आवगाय संगालिनि साजा होग्रोनि । खोमोदोन ! नों बे सिख्लाखौ मिथिगौ ? 
खोमदोन : बेलस्रि महाराजा ! मानो मिथिया जानो । 
इराग्दाव : हु ! खोमदोन , नों बेखौ मोनथिगौ आरो मिन्थिनानैबा नोंसोर संगालिनि साजाखौ होआखै ? 
[ बेलस्रिया गाबो , खोमदोना गङो । ] 
खोमदोन : महाराजा ! ( गङो ) । 
इराग्दाव : खोमदोन ! 
खोमदोन : बेलस्रिया संगालि नङा महाराजा । 
इराग्दाव : संगालि नङा ? 
खोमदोन : नङा महाराजा - संगालिब्लाबो बियो जोंनिनो संगालि । कासार राइजोआव गावनि जोनोमफुरिखौ मोजां मोनग्रा सोरबाफोर दंब्ला बेलस्रियाबो सासे । नायहर महाराजा ; बिनि मेगनखौ नायहर । बिनि बोहैग्लायनाय रʼथ रʼथ मोदैयानो बुंगोन - बियो गावनि जोनोमफुरिखौ बेसे मोजां मोनो । 
इराग्दाव : ( गोमोयो ) नों मा बुखो सोमदोन ? 
खोमदोन : नंगौ महाराजा ; जोनोमफुरिखौ मोजां मोनो होननानैनो , जोनोमफुरिनि सोमखोर बिखायाव , गिदिंबायनाय सुलुयै माबाफोर खौरां मोनब्ला , सुराङै बियो आंनो खिन्था फैयो महाराजा । महाराजानो दिन्थिनाय , दानि लाइजामाबो आं बिनिफ्रायनो मैया मोननाय । 
इराग्दाव : ( गोमोहाबनानै ) बरथीया सिख्ला नोंनि जोनोमफुरि आरो महाराजाखौ मोजां मोननाया । नों सोरनि फिसा बेलस्रि ? 
बेलस्रि : आंहा रावबो गैला महाराजा ! आफानि मुङा यैलाबोरमोन । बियो नेहाद गोरिबमोन । थैजासिम बियो कहिधननि बान्दामोन । आं उन्दैयावनो बियो सुथुरजों बुथारजादों महाराजा ! ( गाबनाय राव ) सुथुरजों बुथार जादों - नायगार नायगार । बे दिननिफ्रायनो आंबो आलाइ सिलाइ गिदिंबायनानै देरदों । 
इराग्दाव : नोम्फानि सुथुरा सोरमोन बेलस्रि आरो मानो सुथुरा बियो ? 
खोमदोन : महाराजानि सुथुर कहिधनानो बिनि बिफानिबो सुथुरमोन । महाराजा ! सानसे खालि हर गेजेराव यैलाबोरनो थुंग्रि होनानै बियो बुंदोंमोन । " महाराजाखौ सुथुरनांगौ । हायोब्ला हाजासे बान्था , हायाब्ला होनांगोन गावनि जिउ नाथाय महाराजाखौ अरायबो मोजां मोनबोनाय यैलाबोरा गावनि जिउखौ होनानैबो बुंदोंमोन - - " आंनि जिउनिख्रुय महाराजानि जिवा बेसेबां देरसिन आरो जिउ थांजासिम बियो बुंलांदों - - " आं महाराजाखौ सुथारनो हानाय नङा । " 
बेलस्रि : दाबुंसै खोमदोन ! आंनि गोसोआव गोसोआव दुखु दाहोसै ! ( गाबो ) 
खोमदोन : बेनोसै महाराजा ! बिब्दिनो जोबलाङासै महाराजाखौ मोजां मोनग्रा सासे मानसिनि जिवा । 
इराग्दाव : बेलस्रि । आंनि दायखौ निमाहा हो बेलस्रि । आं दिनै खोमसिनि गेजेरावबो लामा मोनबाय । नोंनि बे आखुवा जुगे जुगे बरʼ सेंग्रा सिख्लानि गेजेराव जोंनानै थाथों । नों उदां बेलस्रि - नों अराय उदां । नों जाय हादरखौ सिबियो - मोजां मोनो बे हादरनि फैलाव सोमखोर बिखायाव नोंहादि गिदिंनो गोहो दं । फै बेलस्रि नोंखौ लाखिनो हाया । नोंखौ आं गावनो राज अन्दर बारहो हैदिनि । 
[ इराग्दाव आरो बेलस्रिया थाङो । इराग्दावा दान्दिसे उनाव फैफिननानै राव होयो । ] 
इराग्दाव : ( गिदिंनानै ) खोमदोन । 
खोमदोन : महाराजा । 
इराग्दाव : तुलारामा बोरो ? 
खोमदोन : फैयाखै महाराजा ! 
इराग्दाव : मानो ? बियो एफाग्राब देरगा थारबाय ? जाय महाराजानि अननायाव बियो सान्थ्रि गाहाय जादों , जाय इराग्दावनि सायायाव थानानै बियो आलो आलो देरदों बिजोंनो बियो नुजानो मुगैयो ? ( रागा ) । 
खोमदोन : मुगैयाखै महाराजा ! माबा हाबा थानायखाय महाराजाखौ खुलुमफैनो हायाखै । 
इराग्दाव : जायखि जाया खोमदोन , आं आखिथालाव बरʼनि राजा । राजाखौ राजाबादि फुजिनायखौ आं बयनिफ्रायबो लुबैयो । बरʼ राजाजों फुंनि सान गोरलै नुजानाय लोगो लोगो बयबो बिनि थानसालियाव नुजाफैनांगौ रावा तुलारामनि थाखाय गोदान नङा खोमदोन ! 
खोमदोन : बेनि थाखाय आं सानथ्रि गाहायनि जानानै महाराजानियाव निमाहा बियो । 
इराग्दाव : मिथिबाय खोमदोन ! नोंबो . . . । नाथाय मा खालामनो खोमदोन देमग्लायनाय बिफांखौ बयबो दानफायनो नाजायो । नोंबोथʼ मानसि । . . . मालाया जेरै देरनायनि सिमां नुयो , मानसिनि फिसा जानानै नों मालाय मानो नुवा जानो ! 
खोमदोन : खोमदोनखौ बिब्दि दासान महाराजा ! नंखाय गावनि देरनायनि सिमां नुनानै खोमदोना जेब्लाबो जोनोमफुरि आरो महाराजाखौ सिबिनो बावनाय नङा । आंनि दायनि निमाहा बियो महाराजा । 
इराग्दाव : मिथिगौ खोमदोन - आंबो मिथिगौ । दुखुनि समाव आंजों हेफाजाब होग्रा नोंजों समान आंहा सोर दंबावो । मा खालामनो खोमदोन - जेब्ला आं सानो गावनि आंगो मानसिफ्रानो आंखौ सैया जाबाय ; जेब्ला आं नुयो - सोरगिदिं अराय सुथुर ; होमब्ला - होमब्ला खोमदोन आं आनद्लेद मोनो , होमब्ला आं मेगनजों नुनो मोना जायो । बे समाव सोर सुथुर , सोर लोगो आं सिनायनो हाया जायो । बिब्दि समाव नोंसोरबो आंजों बेरेखा जाब्ला आंहा सोर दंबावो खोमदोन ? 
[ इराग्दावा दुखुजों बुंनानै खोमदोननि मोखांङाव नाइयो । बे समाव खोमदोननि मेगन मोदै ज्राम ज्राम । ] 
खोमदोन : साना जौबाय महाराजा ! 
इराग्दाव : अ ! जौबाय । दावमा - दावसाया गासैबो आदार नायगिरनो बासा गारनानै बिरलांबाय । आंनि हाबानिबो सम जाबाय नङाना खोमदोन ? 
खोमदोन : महाराजा । ( गङो ) 
इराग्दाव : आंखौ नों अन्दरसिम दोनहैया होमब्ला खोमदोन ? 
खोमदोन : खोमदोना महाराजानि साइखं । फैदो फै महाराजा ! 
[ इराग्दाव गोसो गिलिरयै लासै लासै ओंखारलाङो । राजाखौ आवगाय खालामनानै खोमदोना थाङो । ] 

नुगानै
[ गम्भीर सिंनि थाग्रा अन्दर । हर थौबाय ; हुरा हुरा सियाल - सैमा गाबदों आरो सोंदों । गिदिर गासा लानानै तुलाराम आरो गम्भीर सिङा माबा राजज्लायदों । गम्भीर सिङा गोसो होनानै लाइजाम लिरदों । ] 
तुलाराम : बिदिब्ला बेनो जाथोंसै गम्भीरसिं । सा कासारनि राजा जागोन आं आरो मणिपुरनि राजा मारजित सिंनो हगारनाय जागोन दुलाराय खोला कासारखौ । नाथाय महाराजाया आंखौ जेरैबो हेफाजाब होनांगोन गम्भीर सिं । 
[ गम्भीर सिं लाइजाम लिरखाङो आरो थोनो । ] 
गम्भीर : मतेंपांबिबा ! हेफाजाब ? हेफाजाबखौ सान्थ्रि - गाहाया आदानिफ्राय अरायबो मोनगोन । सोमबोरनि खोथाखौ माथो सानखो सान्थ्रि गाहाया ? 
तुलाराम : सोमबोरनि थाखाय नोंसोर जिंगा दासि गम्भीरसिं । सोमबोरनि हेफाजाबखौ जोंनो दासान्दि नांगौ । 
गम्भीर : जौ फाग्ला सोमबोराबो माब्लाब्रा समाव जोंनि हेफाजाबाव फैगोन बेखौ नोंसो मिथिसिगौ . . . . हे : - हे : - हे : 
तुलाराम : मिनिनाय नङा गम्भीरसिं । जौ फाग्ला सोमबोरा दिनै हाजारसे सान्थ्रिनि होगोजों गोहो गोरा । सा - कासारनि थानादार बियो । सिमा बेंनो महाराजाया बिनो हरदों रोजासे फाइखि । मिथिगौ गम्भीरसिं ! आंनो सोम्बोरनि गोहोखौ नाङा - नांगौ बिनि सान्थ्रिनि गोहोखौसो । 
गम्भीर : बिदिब्ला दा सान्थ्रि गाहायनि आखायाव बेसेबां लानमी मतायन दं ? 
तुलाराम : सानथ्रिनि थाखाय जों एसेबो गिनाङा गम्भीरसिं । कासार राजानि दावहा रोंखानाय सानथ्रिफोरमानि बि तुलारामजोंनो । 
गम्भीर : मंगल ! मंगल ! ! बिदिब्ला सानथ्रि गाहाया एसे जिरायथʼदो । बे लाइजामखौ आदानो हैनायनि राहा खालामहैनि । ( गसङो ) 
[ तुलारामाबो गसंफायो ] 
तुलाराम : नाथाय जोंनि बेफोर हाबाया गासैबो सिखावै जानांगोन गम्भीरसिं , आरो हाबाखौ गिनानैबो फावसायनो नांनाय नङा । 
गम्भीर : आकिबा ? गिनो ? माखौ , गम्भीर सिङा हाबाखौ गिग्रा मानसि नङा सानथ्रि गाहाय । 
तुलाराम : बेखौनो आंबो गम्भीर सिं । नोंसोर आसाम हादरनि मोनसे हारि गिदिरनि जोलै । गावनि हाबानि बान्थानि थाखाय , गावनि हारिमुखौ लाखिनो थाखाय देहा आरो गोहो होनानै आवगायलां गम्भीर ! नुगोन नों - गासैबो नोंनिनो जादों । 
गम्भीर : बे हाबानि थाखाय आंखौ लुबैबानो मोनगोन । बिनिखायनोथʼ बे राइजोआव पाउपुवागी , माने थान्दै जानानै दंफ्लायो आं . . . हा ! हा : - हा : ! ! ( मिनियो ) । 
[ तुलारामाबो मिनिफायो । गम्भीरा ओंखारलाङो । तुलारामा दसे बि गोजानाव थांजासे नायहरो उनाव गिदिंनानै गोसोजों बुङो । ] 
तुलाराम : कासाराव इराग्दावनि मुङा गोमोर लांगोना बावला । लोगो लोगो बे हादराव गोदान हादर खुंग्रानि जोनोम जागोन । नाथाय बियो सोर ? . . . मारजित सिं , सोमबोर ना तुलाराम ? हा : - हा : - हा : ! 
[ बे समाव जौ फेनाय सोम्बोरा हाबफैयो । आखायाव जौ दिंग्रि । ] 
सोमबोर : ( हाबनानै ) हा : - हा : - हा : ! राजानि , राजखान्थिनि हेंथा हाबा मावग्राया दोननाय नङा बे हादराव । 
[ मोदोम होसोनानै जयो आरो मोखाङाव दिंग्रिखौ दोनो । ] 
तुलाराम : सोर सोमबोर ? 
सोमबोर : बरʼनि राहागिरि महाराजा इराग्दाव । नाथाय बियो मिथिया राजानि हेंथा हाबा मावग्राया जादों बेनि फंबाय सोमबोरानो । नङाना तुलाराम ? हे : - हे : - हे : ! 
तुलाराम : ( माबा साननानै ) नाथाय उदखारिया , हेंथा हाबा मावग्राया सोर ? फोरजानि मोजां मुङै गावनि उदै सुफुंग्राया ना बेखौ मोजां लामाजों लांनो नाजाग्राया ? 
सोमबोर : बेखौनोथʼ आंबो सोङो तुलाराम ! दिनै राजानि फोलेराव उजिनानै सोमबोरा जौ फाग्ला । मानो ? बेयो जादों कृष्णचन्द्र आरो इराग्दाव होनाय बाथ्रा हायै अननायनि बान्था । 
तुलाराम : नंगौ सोमबोर । नों गोसोनि दुखुजों जेब्ला जावलिया जानानै जौजों गासैबो बावजोबनो नागिरो , बे समाव नोंखौ नुब्ला आंहाबो मेगनाव मोदै फैयो सोमबोर ! 
सोमबोर : मा खालामनो तुलाराम ! आगोर गैया , लामा मोना । 
तुलाराम : मानो मोना ? 
सोमबोर : बेहादि सान्थ्रि दं बेहादि गोहो दं । बोलो एबा गोहोजों जानायखौबो जायै खालामो आरो जायैखौबो जानाय खालामो । संसारानो बिनि उन - उन तुलाराम ! नों हारसिङै मा खालामनो । 
तुलाराम : जाया सोमबोर ! बे संसाराव बयबो समान । रावबो उन्दै एबा गिदिर नङा । इराग्दावा जेरै राजानि फिसा , बिहा जेरै राजा जानो बोलो आरो गोहो दं - बिब्दिनो नोंहाबो दं । 
सोमबोर : बिहा खाफाल दं तुलाराम ! 
तुलाराम : मिनिथाव राव बुंबाय नों सोमबोर ! खाफालखौ रावबो लानानै फैया सोमबोर ! बेखौ गावसो दायो । आं मिथिनो लुबैयो सोमबोर नोंखि नोंदा बादि गिदिर जानोखौ लुबैया ! नोंबोखि कासार हादरनि राहागिरि जानो साना ? 
सोमबोर : लुबैयो , नाथाय राहाया बोरो ? 
तुलाराम : आं नोंनो राहा होगोन सोमबोर ! आं नोंनो आगोर होगोन । नों आंखौलʼ हेफाजाब हो । नुगोन नों नोंनि खाफाला बेसे गोजों , आरो नों बेखौबो नुगोन - खाफालखौ इसोरा दाया , बेखौ गावनो दायो । 
सोमबोर : नोंखौ हेफाजाब होनाय रावबोथʼ गोदान नङा । बेथʼ माब्लाबानो जाखाबाय । आं नोंखौ हेफाजाब होगोन आरो नों आंनो होगोन इराग्दावनिफ्राय सेनाय बे दुलाराय कासार हादर । नङाना ? 
तुलाराम : नंगौ ! . . . मालायनि अननायजों देरनो दासान सोमबोर ! गावनि सोलोजों , गावनि बोलोजोंनो देरनो नाजा । साननानै नाय सोमबोर ! महाराजा कृष्णचन्द्र आरो इराग्दावा हिन्दु धोरोम लानानै हिन्दु बामुनखौ माब्रै बरʼनि इसिङाव जायगा होखो । कासार हादरा दिनै मालाय हारिनि फामु जाग्रा जायगा जाबाय ; मालाय हारिनि गाग्लिनायाव दिनै बिमानि निस्थार देहाया गेरेब जोबबाय । 
सोमबोर : नंगौ नंथारगौ । 
तुलाराम : मा खालामनो सोमबोर ! बेखौ बुंनो थांब्लानो हादर उदखारि मुं मोनो , आरो बेफोरखौ बुंनो थांनानैनो आफाया जिउ होनांदों । आफाहा मा दायमोन । . . . बेफोर बादिखौ नुनानै जों बरʼनि फिसा जानानै माब्रै सहायनो सोमबोर माब्रै सहायनो ? 
सोमबोर : बिदिब्ला बिखौ मा खालामनांगौ जाखो ? 
तुलाराम : साजा सोमबोर साजा । जाय साजायाव मिथियो बियो गावनि गोरोन्थिखौ ! आरो मिथियो कासाराव गावलʼ नङा बेवहाय साननो गोरों मानसिबो दं । 
सोमबोर : बे साजानि फारिया माब्रै जागोन तुलाराम ? 
तुलाराम : बे साजानि फारिया माब्रै जागोन तुलराम ? 
तुलाराम : बे साजानि फारिया ? खोनासं : राजा मारजितसिङा जोंनो जेरैबो हेफाजाब होगोन । बेनिफ्राय नोंनियाव मोनगोन सिमा बेंग्रा हाजारसे फाइखि आरो आंजों दं दावहा रोंखानाय दंनायमानि बरʼनि सान्थ्रि ; बिदिब्ला मा नांबावगौ सोमबोर ? 
सोमबोर : नाथाय मारजित सिङाखि बान्था लुबैया जागोन तुलाराम ? 
तुलाराम : लुबैगोन । नाथाय जोंनि हाबाया जोबब्ला मालाय हारिखौ होख्रांहरनो बेसे गोबाव । ( मिनिस्लु ) । 
सोमबोर : बिदिब्ला बे हाबायाव आंबो नोंजों जेरैबो हेफाजाब होगोन तुलाराम ! 
तुलाराम : ( बिखुं बुयै बुयै ) आं मिथिखागौ सोमबोर - नों आंजों हेफाजाब होखागोन । 
सोमबोर : नाथाय तुलाराम ! आं राजानि फंबाय । कासार राइजोआ आंनि जानांगोन । 
तुलाराम : ( मिनि मिनि ) हे : - हे : - हे : ! कासारनि थाखाय मानो एफाग्राब जिंगा नोंहा सोमबोर ? नों राजानि फिसा ! इराग्दावनि उनाव नोंनो जागोन कासार हादरनि राजा । 
सोमबोर : बिदिब्ला आं थांदिनि तुलाराम ! अ ! गम्भीरा बोरो ? 
तुलाराम : बियो मोनसे हाबा लानानै थांदो । दानो फैगोन । 
सोमबोर : आं नेबाय थालिया । थांदिनि तुलाराम ! 
[ सोमबोरा दिंग्रिखौ दैनानै सिखाङो आरो बाज्रेद - बाथ्रेद ओंखारलाङो । ] 
तुलाराम : थु बिदिब्ला आंबो नोंजों ससे थांफादोनि । 
[ सोमबोरजों स्रें स्रें थांफायो । एसे उनाव गम्भीर सिङा हाबफैयो । बियो रावखौबो नुयैलाय माबा लाइजाम खेवनानै गोसो होनानै जनानै फरायब्ला इन्दुप्रभाया दरखङाव राव होफैयो । ] 
. . . . बिनि मोखाङाव सिजों होथेनाय । . . . . . . 
इन्दुप्रभा : ( दरखङाव ) इनावनिपा ! इनावनिपा ! ! 
[ गम्भीरा बाग्दावनानै गसङो । ] 
गम्भीर : सोर सोर नों ? 
[ इन्दुवा गावनि मोखांनि सिखौ बोखारो । गम्भीरा बिनानावखौ नुनानै गोमोयो । ] 
गम्भीर : इन्दुप्रभा नों ? राजभुगनि महारानिया दिनै बे हर गेजेराव सिखाव बादि मानो आंनि नʼवाव इचननुपी ? 
इन्दुप्रभा : जेब्ला गोसोआ बोरगोन होमब्ला अन्दरनि महारानियाबो बिब्दि खोमसि हराव सिखाव बादि गिदिंबायो इनावनिपा ! 
गम्भीर : मानि गोसो बोरनो नोंहा इन्दु ? नों कासारनि महारानि मानि दुखु नोंहा ? 
[ मिनियो ] 
इन्दुप्रभा : मिनिनाय बाथ्रा नङा ! नोंसोर सानदों इराग्दावजों हाबा होनानै , बरʼनि रानि खालामनानै इन्दुप्रभाखौ सुखुनि बेसेबा अरगें जोंदों । 
गम्भीर : हे : - हे : - हे : ! राजानि अन्दराव , इराग्दावनि कनुङाव नों दं आलो आलो । मानि दुखु नोंहा ? 
इन्द्रप्रभा : ( राखें ) बिब्दि रावखौ आं नोंनिफ्राय खोनासंनो फैयाखै । गोसोआव जाय दाहानि अरगें जोंदों बे अरनि हाव - हाव दुंनायाव दिनै इन्दुप्रभाया फाग्लि । बेनि थाखायनो बियो नागिरो दैमुनि फुंखा । नाथाय नोंसोर बिनि बिदा जानानै बिनि गोसोखौ गोजोन होनो , बिनि मुस्रिखौ लाबोफिननो नाजायाखै । 
गम्भीर : इचननुपी - बिनानाव ! ! आंबो मिथिगौ नोंनि दुखुखौ । गाज्रि दामोन , आं नोंजों एसे गेलेदोंमोन । 
इन्दुप्रभा : दा बिब्दि गेलेनायनि सम नङा आदा । जेराव थांनाय आरो थैनायनि गेजेराव गिनाय आरो बाग्दावनायजों गोसोआ थोर - थोर मावो बे समाव जेबो गेलेनाय थानो हाया । . . . नोंसिनि अननायाव आं दिनै गावनि धोरोम , गावनि आखु गासिबो बावनो लामा लाबाय । आं दिनै गावखौनो नुनानै गावनो बाग्दावो गावखौनो गाव सिनायनो हाया । बेनिख्रुय माबा साबसिन बान्था जाबावनो हागौदा ? ? 
गम्भीर : मा खालामनो इचनपुपी ! जा जाबाय जालांबाय । बे गोरोन्थिखौ सुफुंनो जोंहा दा राहा गैया । 
इन्दुप्रभा : मानो गैया जानो ? बिदिब्ला मनिपुरनि गोहोआ दानो जोबबाय ? 
गम्भीर : मनिपुरनि पांगल , मनिपुरनि गोहोआ मानो जोबनो इन्दु ? 
इन्दुप्रभा : बिदिब्ला बरʼ राइजोखौ मनिपुरनि खालामनो नोंसोर बादि जोहोलाव थानायाव बेसे गोब्राब ? 
गम्भीर : बेखौथʼ नोंबो मिथिगौ इन्दु । बोलोजों नङा सोलोजों जों नाजागासिनो दं , आरो बे नाजानाया जायागौमानि नङा । 
इन्द्रप्रभा : बेखौनो आंबो लुबैयो आदा ! दिनै मनिपुर राजानि सासे बिनानावा असुरनि नʼवाव गोग्लैनानै माब्रै गाबख्रावदों , माब्रै मेगननि मोदैजों मुस्रि खोमादों बेखौ खेबसे सान आदा । बेखि नोंसिनि दाय नङा । बेखौखि नोंसोर बिब्दि जाहोआखै । . . . . आंबो नोंसोरजों हेफाजाब दं । नागौब्ला आंबो थुंग्रि हमगोन । 
गम्भीर : बिदाफोर थासान्दियाव नों थांसां दैनोखौ नाङा इचननुपी ! 
इन्दुप्रभा : बावनानै दाथां आदा ! आं छित्रांगदा राइजोनि हिनजाव ; नांगौ समाव बे राइजोनि हिनजावफोराबो थुंग्रि दैनो हागौ । . . . . आं थांनोसै ( मोखाङाव सि लायो ) ; नाथाय थांनाय आवगाय आंनि रादाब नोंसोरखौ खागोना बावलिया । 
[ गम्भीरा बाग्दावनाय बादि जायो । ] 
गम्भीर : सोर सोर इन्दु ? 
इन्दुप्रभा : इराग्दाव । ( ओंखारलाङो ) । 
गम्भीर : इराग्दाव ! . . . इराग्दाव नोंनि गोसोआ एफाग्राब उन्दै ! नाथाय मनिपुरनि गोहोआ , बिसोरनि पांगला एफा एसेलʼ नङा । . . . बिदिब्ला बेनि आगोरखौ आंबो खालामगोन । 
[ बे समाव तुलारामा हाबफैयो । ] 
तुलाराम : ( हाबनानै ) आरो बे आगोरखौ दानो खालामनांगोन जोहोलाव । 
[ गम्भीरा रागा - गिनायजों उसाव - बादाव । ] 
गम्भीर : थांसां - कुतसु ! थुंग्रिखौनो दैनांगौ जाबाय साथ्रि गाहाय ! 
[ बे समाव सान्थ्रि सानै लानानै खोमदोना हाबफैयो । बिसोरनि आखायाव थुंग्रि आरो जं । ] 
खोमदोन : ( हाबनानै ) थुंग्रिखौ उनावबो दैजागोन गम्भीर सिं । दा सानैबो महाराजानि थिननायाव आंजों खाजाग्रोदो । 
गम्भीर : आरो जों खाजायाब्ला ? 
खोमदोन : बोलोजों खानानै लांनाय जागोन । 
तुलाराम : महाराजानि थिननायखौ मावफुंनो फैबायानो खोमदोन ? नाथाय मिथिगौदा जों सोर ? 
खोमदोन : मिथिगौ । सासे देरसिन सान्थ्रि गाहाय बरʼ राजानि आरो सासेया मनिपुरनि थान्दै बियो बरʼ राइजोआव । 
तुलाराम : मिथिनो हागौदा जोंनि दाया मा ? 
खोमदोन : महाराजानि आरो हादरनि उदखारि नोंसोर । 
तुलाराम : नाथाय हादर उदखारिया महाराजा ना जों ? 
खोमदोन : बेनि फिननायखौ महाराजायानो होगोन सान्थ्रि गाहाय । आं दा महाराजा थिननायखौलʼ मावनो फैदों । 
गम्भीर : नुबाय सान्थ्रि गाहाय ! खोमदोना महाराजाखौ बेसेबां फुजियो ! 
खोमदोन : ( रागा ) गम्भीर सिं ! महाराजाखौ फुजिनाया कासारनि बयबो बरʼ फिसानिनो धोरोम । 
तुलाराम : राजाखौ फुजिनानै देरनो दासान खोमदोन । बेजों नों गलामसो जागोन । 
खोमदोन : आं महाराजा इराग्दावखौ गाव देरनो फुजिया सान्थि गाहाय ! आं फुजियो बरʼनि धोरोम आरो गोहोनि गिरि साननानै ( सान्थ्रिफोरखौ ) सान्थ्रिफोर ! थु लादो सान्थ्रि गाहाय आरो मनिपुर थान्दैखौ । 
[ लोगो लोगो सान्थ्रिफोरा खायो । ] 
तुलाराम : ( खानाय समाव ) हा : - हा : - हा : ! तुलारामनि आखायाव जिनस्रि ! नाथाय इराग्दाव - तुलारामा बेखौ बावनाय नङा । 
[ खोमदोना आवगायलाहो । सान्थ्रिफोरा बिसोरखौ उन उन बोलाहो । ] 

नुगाथाम
[ इराग्दावनि हादर खुंसालि । गेजेराव राजानि जग्रा उलाफाद । तुलाराम आरो गम्भीर सिंखौ खानानै सासे सान्थ्रिखौ लाबोयो आरो खानाखौ खेवनानै सान्थ्रिया थांफिनो लोगो लोगो इराग्दावा हाबफैयो । बबयो खुलुमो । राजाया गम्भीरसिंनि खान्थियाव आवगायलाङो । ] 
इराग्दाव : गम्भीर सिं ? 
गम्भीर : ( गंग्लायो ) इनिंथौ ! 
इराग्दाव : मारजित सिंनो दाखालि मा लाइजाम हरामोन ? 
गम्भीर : आंहा गोसोआव गैया इनिंथौ । 
इराग्दाव : नोंहा गोसोआव गैयाब्लाबो बे लाइजामा दा आंनि आखायाव गम्भीर सिं । 
गम्भीर : जानो हागौ । अराय खौरां लानानै अराय लाइजाम हरो । बबे लाइजामाव मा खौरां लिरा बेखौ गोसोआव लानाया आंनि हाबा नाङा महाराजा । 
इराग्दाव : ( रागा ) नाथाय नों गोसोआव लानांगौ गम्भीर ! 
गम्भीर : मानो इनिंथौ ? 
इरादाव : मानोना नों मनिपुर राजानि थान्दै । नोंनि हाबायावनो बे मोननै हादरनि मोजां एबा गाज्रि मोनज्लायनाया जानानै फैगोन आरो नों थान्दैखायनो आंनि राज उलाफादाव नोंखौ जायगा होनाय जादों । नङाब्ला नोंनि आखलनि आनजादखौ आं जेरै बादि मिथिबाय - बेखौ सानब्ला नोंनि आं खोमा , गन्थं हाख्लाबनानै माब्लाबानो बे राइजोनिफ्राय हुहुरखांसिगौमोन । 
गम्भीर : आंनि दायखौ आं हमनो हायाखिसै इनिंथौ । 
इराग्दाव : दायखौ हमनो हायाखै होनब्लानो जानाय नङा गम्भीर सिं । नों आंनिनो राइजोआव थानानै आंनिनो हादराव फैनानै बे हादरखौ सेनो हर - सान लामा नायगिरो । मिथिगौ बेनि साजाया मा ? 
गम्भीर : साजाया जायखिजाया - आं बे साजाखौ लानो हाया । 
इराग्दाव : मानो ? 
गम्भीर : आंहा दाय गैया । 
इराग्दाव : गैया ? 
गम्भीर : गैया । 
इराग्दाव : ( रागा ) बरʼनि राहागिरि महाराजा इराग्दावा मुसुखा नङा गम्भीर सिं । थां थां नों दानो आंनि बे थावनिखौ गार । आरो बेखौबो मिथिलाखा ; बे राइजोआव मनिपुर थान्दैनि जायगा गैलिया । थां ! 
गम्भिर : ( रागाजों ) बेनो जागोन इनिंथौ । 
[ गम्भीरा रागाजों ओंखार लाङो । इराग्दावा दसे बि थांनायखौ रागाजों नायहरो । तुलारामा राव होयो । ] 
तुलाराम : सासे मान गोनां थान्दैखौ बिब्दि हुहरनाया मोजां जायाखिसै महाराजा । 
इराग्दाव : आंनि हामनाय - हामैखौ बिजिरनायनिखुरै गावनि हाबानि मोजां गाज्रिखौनो बिजिरग्रो तुलाराम ! 
तुलाराम : आंनि बबे हाबायाव गाज्रि नुखो महाराजा ? 
इराग्दाव : बेखौ आंनिख्रुय नोंनो साबसिन बुंनो हागौ तुलाराम । 
तुलाराम : बे गाज्रि हाबा नङा महाराजा ! बेयो महाराजानि गाज्रि आखलखौसो मोजां खालामनो नाजानाय । 
इराग्दाव : आंनि आखलखौ मोजां खालामनाय ना गाव राजा जानो साननाय ? 
तुलाराम : कासाराव नोंलʼ गैया महाराजा । ( रागा ) । 
इराग्दाव : ( दाद्रि होयो ) तुलाराम । . . . आंनि सिगाङाव बिब्दि बुंनो हागौ ? 
तुलाराम : महाराजानि देरगा आखलानो जोंखौ बिब्दि बुंनो होदों । 
इराग्दाव : महाराजानि देरगानाय ना नोंसोरखौ खरʼ फेदेरनाय ? बुंनो हागौ - आं सान मोनसे सुखुयै थाखो ? 
तुरालाम : महाराजा सान मोनसे सुखुयै थादों बेखौ बिजिरनाया एबा गोसोआव लानाया जोंनि हाबा नङा महाराजा । 
इराग्दाव : नाथाय आं सान मोनसे देरनो नाजादों , सानसे गाज्रि हाबा मावदों बेखौ रोखा बुंनो हागौ । 
तुलाराम : बुंनो हागौ बेनिखायनो , असिद हाबाया जेब्लाबो गोदोनानै थाङा । 
इराग्दाव : अ ! असिद हाबाया गोदोनानै थायैखौ रोखा रोखा खिन्थालांदों नङाना नोम्फा कहिधना ? 
तुलाराम : ( रागा ) महाराजा ! आफाखौ लानानै बिब्दि दाबुं । आफानि मुङै आं थुंग्रि दैनोबो फावसायनाय नङा । दाय जादों साजा हो , आं खरʼ गंग्लायगोन । 
इराग्दाव : ( गुरै ) तुलाराम ! 
तुलाराम : महाराजा ! ( राखें ) । 
इराग्दाव : ( आवगायलाङो ) तुलाराम ! दिनै दाय फोदोनि दिन नङा जोहोलाव दिनै खौसे गोसोजों गोरोबनायनि सम । दायखौ नोंसोरबो खालामदों आंबो खालामदों , इनाय असिद जों जायखि खालामा बेखौ सानसʼ हायै समावसो फालामफ्लादों आरो बेखौ अफा आबां गसाइया बिजिरगोन । 
तुलाराम : जोंखौ बिब्दि लाजिफोनांनाया गोसो होलायनाय जायाखै महाराजा । 
इराग्दाव : मानो तुलाराम ! बिनि थाखाय गोसोआव मानो दुखु हेंथा लाबोबावनो दिनै गावनि मानखौ साननायनिख्रुय बिमानि मानखौ साबसिन नांगौ जानानै फैबाय । साननानै नाय तुलाराम । दिनै बरʼ बिमानि बेसे अलखद सम । 
तुलाराम : ( एसे गुरै ) बे अलखदनि दाया सोरनि महाराजा ? 
इराग्दाव : आरो बे खोथाखौ मानोबाव तुलाराम ? दाया जायखिजाया बेखौ फिसाया बिमानि खाथियाव खालामदों होननानै सानदों । 
तुलाराम : बिदिब्ला महराजाया जोंखौ मा खालामनो थिनो ? 
इराग्दाव : आंनि थिननाय नङा तुलाराम ! बेयो बरʼ बिमानि हांख्रायनाय । बरʼ राइजोआ आंनि नङा बरʼ राइजोआ जोंनिलʼ नङा , बेयो दुलाराय बरʼ फिसानि गोहोनि नेर्सोन । बयबो फिसानि गोहोजों , बिसोरनि हेफाजाबजों बिमानि मुस्रिया अराय गोजों जानांगोन तुलाराम ! 
तुलाराम : बे खोथाखौ सानदोंब्ला दाबो सम दं महाराजा ! दाबो जों खौसे जायोब्ला रावबो सुथुरा जोंनि राइजोआव हाबफैनो हानाय नङा । 
इराग्दाव : बे हेफाजाब , बे खौसेखौनो आं नोंनिफ्राय लुबैयो तुलाराम ! ( गोजानाव नायहरो ) नायहर हनै - बिमानि अख्राङाव बेसे खोमसि जोमैया साग्लोबबोगौ । जेरै नायो एरैनो खोमसि - - एरैनो सुथुर । इंराज , आहʼम आरो मनिपुरनि नाख्रेबनायाव , बिसोरनि खुगा ब्लां ब्लां सिनानै मनʼनो नाजानायाव दिनै बरʼ बिमाया थोर थोर मावदों - - बिनि मेगनाव मोदै बोहैदों । सोर फैनो , सोर गसंनो , सोर बुंबावनो - - " दागि बिमा दागि , सिखांदों - - हुगारदों नोंनि मेगननि मोदैया । लैहोर लैहोर बरʼ फिसाया फैगोन , दाबो बावाखै बिसोर बिमानि बे अलखद समाव " बुंबावनो - - सोर - सोर ? 
[ इराग्दाव रावनि लोगो लोगो बोदोर जायो । तुलारामा गोमोयो ] 
तुलाराम : ( लोगो लोगो गोबारै ) जों महाराजा जों बुंगोन । 
इराग्दाव : नंगौ तुलाराम ! नोंनो हागौ । सान्थ्रि गाहाय नों बरʼ राजानि ; बोलोगोरा जोहोलाव नों बरʼ बिमानि । नोंनो होनांगोन मिजिं नोंनो फोजोंनांगोन बिमानि मुस्रिखौ । 
तुलाराम : हारिनि थाखाय , राइजो आरो हादरनि थाखाय जेब्लाबो तुलारामनि बे थुंग्रिया उदां जागोन महाराजा । ( थुंग्रि दैखाङो ) । 
इराग्दाव : आं दिनै रंजाबाय तुलाराम ! आं दिनै गोजोनबाय । नोंसोरनो मिथिगौ तुलाराम - - नोंसोर नङाब्ला आंहा सोर दं । नोंसोरनि गोहोजों इराग्दावा गोहो गोरा , नोंसोरनि बोलोजों बियो बोलो गोरा । थांदो तुलाराम । नाथाय बेखौ दाबाव , नों - आं बयखौबो लानानैसो बरʼनि गोहो । आं लुबैयो - - राइजोनि , फोरजानि मोजां हाबायाव नोंनि गोसोखौ जेब्लाबो मोननो । 
तुलाराम : महाराजानि बे लुबैनायखौ आं सुफुंनो नाजागोन । ( खुलुमो ) । 
[ तुलारामा ओंखारलाङो । इराग्दावा दसे नायहरो । बे समाव इन्दुप्रभाया अन्दरनिफ्राय हाबफैयो । ] 
इन्दुप्रभा : ( हाबनानै राखें ) माहाराजा ! 
इराग्दाव : मा इन्दु ? 
इन्दुप्रभा : मिथिनो हागोनदा , मानि थाखाय मनिपुरनि थान्दैखौ होखार हरनाय जाखो ? 
इराग्दाव : बियो गावनि हाबानि बान्थानि इन्दु ! दायनि साजा । 
इन्दुप्रभा : बे साजाखौ होनायनि आवगाय आं मानो मिथिनो मोन्दिया ? 
इराग्दाव : नों मिथिनांगौ होननानै साननाय जायाखै । 
इन्द्रप्रभा : मानो ? 
इराग्दाव : ( गोरा ) महारानि महारानि इन्दुप्रभाया हादर खुंग्रा नङा जायनि थाखाय इराग्दावा बिनावा सोंनांगौ जानो । 
इन्दुप्रभा : जानो हागौ ! नाथाय , बावनानै दाथां महाराजा , आं मनिपुर राजानि बिनानाव आरो गम्भीर सिङा आंनि बिदा । 
इराग्दाव : आरो बेनिखायनो नोंनोबो खिन्थानाय जायाखै । 
इन्दुप्रभा : मानो ? 
इराग्दाव : दाय खालामग्रानाव सोंनानै साजा होनाय जाया इन्दु । 
इन्दुप्रभा : बिब्दिनो नामा बिदिब्ला असुरनि राइजोआव राजानि साजा होनाया ? दाय बिजिरा - - दायनि साजा . . । 
इराग्दाव : ( होनथेयो ) इन्दु ! मिथिगौ - - नों सोरनि सिगाङाव राव रायदों ? इराग्दावा अगेव जानो हागौ नोंनि मेगनाव । नाथाय बियो जोलैनि गाज्रि बुंनायखौ सहायनो हानाय नङा । गोसो जायो , मोजां मोनो थांफानो हागौ गम्भीर सिंजों नोंदानि राइजोआव । नाथाय हारिखौ मुगैनाय राव आं नोंनि खुगायाव खोनासंनो लुबैया । 
इराग्दाव : बिदिब्ला नों आंखौबो होखारबाय ? 
इराग्दाव : बेयो आंनि होखारनाय नङा इन्दु ! बेनो राजखान्थिनि गेलेनाय राजखान्थि ! 
इन्दुप्रभा : राजखान्थि ! बिदिब्ला बेनो जाथोंसै । नाथाय बेखौ मिथिखादो इन्दुप्रभाया नोंनि राइजोआव अर सुगोन । ( रागाजों ओंखारलाङो ) । 
इराग्दाव : ( गोबारै ) इन्दु ! 
[ बे समाव सोमबोरा हाबफैयो । ] 
सोमबोर : ( हाबनानै ) बाजैखौ होखारनायखौ मोजां जादों होननानै आं साना आदा । 
इराग्दाव : ( गिदिंफिनो ) सोमबोर ! 
सोमबोर : नंगौ आदा ! बाजैखौ हुहुरनानै नों गावनि खैफोदखौ लेंहरनानै लाबोगोन । 
इराग्दाव : खैफोदखौ गिनानै इराग्दावा हाबा मावग्रा नङा सोमबोर । आरो मिथियै खैफोदनिख्रुय नʼनि सुनिखौ नʼवाव फिसिनाया हामासिना । नांगौ जाब्ला बियो गावनि फंबाय सोमबोरखौबो हुहुरगोन । 
सोमबोर : मानो ? मानि थाखाय ? 
इराग्दाव : सायखंङाव गावनि मुस्रिखौ जेब्लाबो मोजां नुयो सोमबोर ! 
सोमबोर : मा दाय नुदों नों आंनाव । 
इराग्दाव : ( गोरा ) नों आंनि फंबाय जानानै आंखौ हामा सानो ! तुलाराम बादि हादर उदखारिजों लोगो लानानै कासार हादरनि राजा जानायनि सिमां नुयो । बुंनो हागौ , बेफोर नंखायजोब होननानै ? 
सोमबोर : नंगौ । नाथाय बेयो दाय नङा । बेनो राजखान्थि । गोजामा जोबगोन गोदाना फैगोन ! गोहो गैयैया थैगोन गोदान गोहो गोनाङा राइजो खुंगोन । 
इराग्दाव : ( रागा ) इराग्दावखौ राजखान्थि फोरोंनो नाङा नों सोमबोर ! 
सोमबोर : सोमबोरखौ मेगन फोजोंनानै थगायनो आदा ! बिबो राजानि फिसा , बिबो साननो रोंगौ ! नांगौ समाव बिबो थुंग्रि दैनो हागौ । ( गोबारै ) । 
इराग्दाव : ( दाद्रि ) सोमबोर ! 
सोमबोर : आदा ! ( थुंग्रि बखयो ) । 
[ इराग्दावा दसे गोमोयो । ] 
इराग्दाव : ( राव सोलायो ) बिदानि सायाव थुंग्रि दैखांनो हागौ नों सोमबोर ? बिदिब्ला माथो दंबावो फंबाय । दानसʼफै फंबाय , नोंदाखौ दानसʼनानै बे मुलुगाव नोंनि हेंथाखौ स्रां खालामफै । 
[ इराग्दाव सोमबोरखौ नायो । सोमबोरा दसे उनाव थुंग्रिखौ फाहायो आरो हायाव खोख्लैयो । ] 
- - बिदिब्ला हामाराखिसै फंबाय - - नोंदानि जिउखौ लानो ? आंनो मिथिगौ फंबाय नों आंनि जिउखौ लानो हाया , नोंनि गोसोआ एफा उन्दै नङा । 
. . . . नों आंनिफ्राय मा लुबैयो फंबाय ? 
सोमबोर : आं नोंनिफ्राय जेबो लुबैया । नाथाय नों जेरै आफानि फिसा , आंबो बिनिनो फिसा । 
इराग्दाव : नों राजा जानो लुबैयो नङाना सोमबोर ? नाथाय राजा जानाया गोर्लै नङा फंबाय , बेयो गोजोनै थानो थाखाय नङा ! बेयो दुखुनि थाखायसो , अरायबो गाबनो थाखायसो । . . . राजा जानानै राजानि हाबाखौ आं मावफुंनो हायाखै फंबाय आरो हायाखै होन्नानैनो फोरजा फिसा , बाय बाहागि रावबो आंखौ मोजां मोनलिया । इराग्दावा बयनिबो सुंनि जानानै फैबाय । ( सोमबोरनि फाप्लियाव हमनानै ) हागोन फंबाय , आंनि साबसिन हादर खुंनो बेहाबानिफ्राय आंखौ निस्थार होनो ? ( दुखु ) । 
[ दसे गलʼ नायो उनाव गाबनाय बादि रावजों बुंफिनो । सोमबोरा गंनानै थायो । ] 
- - नों आंनि फंबाय सोमबोर ! जों सानैबो बिफा सासे , बिमा सासेनि फिसा । दुखुनि समाव गसंगोन बादि नों नङाब्ला आंहा गावनि आंगो सोर दंबावो । दिनै बरʼनि राइजोआव बेसेबां सुथुर हाबफैगौ । बिब्दि अलखद समाव नोंबो आंखौ गारोबा , बाय - बाहागि बयबो गोजानाव थायोब्ला आं सोरजों थानो सोमबोर - - आंनो बे राइजोखौ मानो ? 
[ इराग्दावा मोदै ज्राम ज्राम जायो । बे समाव बेलस्रिया हाबफैयो आरो बेलस्रिखौ नुनानै सोमबोरा ओंखारलाङो । ] 
बेलस्रि : सोमबोर ! सोमबोर ! ! 
इराग्दाव : बेलस्रि ! 
बेलस्रि : मा बुंनो सानदों महाराजा ? 
इराग्दाव : बेलस्रि ! आंनि गोसोनि साननाया , हारिनि थाखाय आंनि बे नाजानाया हुरा हुरा सुग्लायो बेलस्रि । 
बेलस्रि : महाराजा ! 
इराग्दाव : नंगौ बेलस्रि ! जेब्ला आं नुयो राइजोनि गोहो गोरा , बोलो गोरा बयबो आंनि हेंथा जाबाय । होमब्ला आंनि साननाया लामा गोमायो बेलस्रि ! आंनि गोसोआ बोलो मोना जायो । मानो बेलस्रि आंखि राजा जानो समाय मारा , आंनि हाबायाव माबा गोरोन्थि जामारदों ? 
बेलस्रि : जायाखै महाराजा । 
इराग्दाव : बिदिब्ला मानोथो बिसोरो आंखौ मोजां मोना ? 
बेलस्रि : बिसोरो कासारखौ मोजां मोननो सोलोङाखै महाराजा । बेनिखायनो महाराजाखौबो मोजां मोनोनो रोङाखै । 
इराग्दाव : बेलस्रि । 
बेलस्रि : बुं महाराजा । 
इराग्दाव : बेलस्रि राइजोआ जायखौ होनो हाया , रां - खाउरिजों जायखौ बायनो हाया ! नाथाय जायखौ मोजां मोनाब्ला गोसोआ गोजोना - संसारा दुंहाव जायो ; बेखौनो - बे जिरादखौ बेलास्रि । ( आखायाव हमो ) आं आं दिनै मोनबाय हिन्जावनि बिखायाव । . . . बेलस्रि ! आंहा नों बादि सासे बिनानाव दंमोनबोला । 
[ बेलस्रिया मोदै हुगारखोमायो । ] 
बेलस्रि : गोसोखौ दा हगारसार महाराजा । नों बावनानै दाथां - दुलाराय कासार हादरनि मोजां गाज्रि नायग्राया नोंनो । नोंनो बिसोरनि आगोरनिगिरि राहानिगिरि धोरोम आरो खान्थिनिगिरि । बिब्दि आखला नोंनाव समाया महाराजा । 
इराग्दाव : नंगौ बेलस्रि ! आं बरʼनि राहागिरि महाराजा इराग्दाव । जेसेबां दिन आंनि आखायाव धोरोम आरो गोहोनि नेर्सोन थागोन , आंबो बावनानै थांनाय नङा गावनि हाबाखौ । थांथों फंबाय - बिनानाव , बिसि - फिसा , थेवबो - थेवबो बेलस्रि । मुलुगनि गेजेराव हारसिंङै जुजिनांगौब्लाबो जीउ थांजासिम बिखा फोरदाननानै बुंगोन : इराग्दावा थैयाखै नङा हा : हा : हा ! ! ( बोदोर जायो ) 
बेलस्रि : ( गोबारै ) महाराजा ! 
इराग्दाव : अ ! बेलस्रि ! ( मेंनाय राव ) 
बेलस्रि : नोंनि देहाया मोजां नङा महाराजा ! सिङाव जिरायहैदों । 
इराग्दाव : नोंगौ बेलस्रि ! नाथाय गोसोआव जोंनाय अरा जिरायनानै बबेयाव गोमोरनो । 
[ इराग्दावा लासै लासै अन्दर सिङाव थाङो । बेलस्रिया बोलाङो ] 

नुगाब्रै
[ फुंबिलि । सा कासारनि थानादारनि अन्दर । सोमबोरा जौ लोंदों । गोजौ गिदिर खामफ्लायाव जʼदों - - गोजौसिन खामफ्लायाव गोजौ आथिं गोनां खुरै , लथायाव जौ आरो लाइजाम गांसे गोग्लैनानै दं । बियो जौ फैबाय । ] 
सोमबोर : ( खेबसे लोंनानै फारिया ! 
[ फारियाया फैयो ] 
फारिया : फारियाया बेयावहानो गोरा ! आरो नांगौब्लानो आंबो गुरैब्ला । मानोमोन गोरा ? 
सोमबोर : जौ लु । 
फारिया : बेखौथʼ लुग्राया लुखागोन गोरा ! 
[ जौ लुयो । ] 
सोमबोर : मिथिबाय फारिया ! 
फारिया : मिथिबाय गोरा । 
सोमबोर : बुंनायसाय मा मिथिखो ? 
फारिया : ( खरʼ खुरो ) बेनोथʼ आंबा मा मिथिखो - - मा सानखो ! 
सोमबोर : नों सासे मोसौ फारिया । ( जौ लोङो ) मिथिबाय , आं कासारनि राजा जानोसै ? 
फारिया : बेथʼ ! हे ; - हे : - हे : ! नुखानाय आरो जाखानाय । 
सोमबोर : माब्रै फारिया ? ( जौ लोङो ) । 
फारिया : मानोना गोरा ! राजानि जोलैया राजा , फोरजानि फिसाया फोरजा , बेथʼ गोरा रोखाया ! 
सोरमोर : नङा फारिया बिब्दि राजा आं जाया । मोनखानाय राजाखौ गोरा सोमबोरा लाया । जौ लु । 
[ फारिया थुथुर - बुथुर लुयो ] 
फारिया : मोनखानायखौ लायाब्ला गोराय थुंग्रिजों लालायगोन ! 
सोमबोर : नों हमनो हागारगौ फारिया , बिदिब्ला बुंनायसाय आं राजा जाब्ला मा जानो ? 
फारिया : मानो गोरा ! फारियाया जेब्लाबो गोरानो जौ लुग्रा । होमब्लाबो खालायगोन राजानो जौ सिरग्रा ! 
सोमबोर : नों मोसौ फारिया । मानसिया सानो देरनो आरो नों सानो उन्दैसो जानो । 
फारिया : मा खालामनो गोरा ! मैदेरा जेब्लाबो मैदेरखा आरो सिखोआ जेब्लाबो सिखो । नाथाय गोरा , सिखोआ जेब्ला अरगोन होमब्ला मैदेराबो खारबाय बायगोन । 
सोमबोर : ( जौ लोङो ) फारिया । बुंनायसाय - आं राजा जानो समायगोन ना समाया ? 
फारिया : हाब गोरा ! समायद्राय थारगोन । 
सोमबोर : मा बादि समायगोन बुंनायसाय । 
फारिया : ए बुंनो नाङा गोरा । मा बुङो , बे माबा इस - सिखौ - सिख्ला बादि नुथारगोन । 
सोमबोर : नों सासे बोरमा फारिया । 
फारिया : औ ! आं बोरमा , अ - नङा ; आं बोरमा नङा । ( खरʼ खुरो ) । 
सोमबोर : बिदिब्ला बुं माबादि नुगोन ? 
फारिया : बिनोथʼ माब्रैबा नुगोन ! मोसाबादि फाख्रा नुगोनखोमा ! जोहो नङा । . . . बिनोथʼ , गोराया बुङाब्ला जाबावगोनसै बे फारिया बावदियाहा । ( खरʼ खुरो ) । 
सोमबोर : आंखौ नुगोवा ? ( दसे सानो ) बिनोथʼ , मा नुलायखो ! 
[ सोमबोरा सानो । फारियाया मोखाङाव सलʼ नायो । बे समाव बेलस्रिनि राव । ] 
बेलस्रि : ( हाबनानै ) मोदाइ बादि जांगिला नुगोन । 
सोमबोर : औ ! मोदाइ बादि नुगोन । 
फारिया : नङा माथो ! थेद - थेर ; बेलस्रि आइजोआ बुंफैयाब्ला जोंहा गोरायाबो बोरमा जानोसैमोन । 
सोमबोर : फारिया ! जौ । 
[ फारियाया लुहां जाब्ला बेलस्रिया हमथानानै बुङो । ] 
बेलस्रि : नांलिया फारिया - नों थांदो । आं लुनानै होसिगोन । ( लुयो ) । 
सोमबोर : नङामाथो नों लुवाबाखि आंनि जौवा गोदै जायो बेलस्रि ! फारिया , नों थांदो । 
फारिया : थांनोसै बिदिब्ला । नाथाय नांगौब्लानो जाफैबावगोन हाजारबार गुरब्ला । ( थाङो ) । 
बेलस्रि : आं जौ लुब्ला नोंनि जौवा गोदैसिन जायो नङाना ? 
[ जौ लुयै लुयै बुङो । ] 
सोमबोर : नंगौ । नोंथʼ मिथिगौ , नोंनो आंनि जिउनि गोदै - गोसोनि बिदै । नों खाथियाव थायाब्ला आंनि जौवा माब्रै जालायखो । 
बेलस्रि : बिब्दि जौ लोंनानै हागोनसै नों महाराजाया थोननाय हाबाखौ मावफुंनो ? 
सोमबोर : महाराजानि बबे हाबा बेलस्रि ? 
बेलस्रि : मानो ? महाराजायाखि नोंखौ थानादार खालामनानै बे सा - कासारखौ बेंनो हराखै ? 
सोमबोर : अ ! मावनांगौ होननानै सानो मोनब्ला सोमबोरा बिब्दि नʼ सिङाव जनानै थायोमोन बेलस्रि । 
बेलस्रि : बिदिब्ला बे हाबायाखि नोंनि नङा ? 
सोमबोर : ( जौ लोंनानै ) हे : - हे : हे : ! नों मिथिमाराखै बेलस्रि ; नाय हʼनै लाइजामाव मा लिरदों । नाथाय रावनोबो दाखिन्था । ( दोननाय लाइजामखौ खिन्थायो । ) 
[ बेलस्रिया लाइजामखौ लानानै फरायो आरो आखायाव लाबाय थायो । ] 
बेलस्रि : साबगौ जोहोलाव ! राजानि मेगनाव हाद्रि सारनानै नोंसोर बेसे गेलेदों । . . . बिदिब्ला नों काछारनि राजा जामारनोसै नङाना ? 
सोमबोर : ( मिनियो ) नों रंजादों नङाना ? 
बेलस्रि : आंहा बेवहा रंजानायनि मा बाथ्रा दं सोमबोर ? नों राजा जागोन आंहा मा ? 
सोमबोर : मानो आं कासारनि राजा जाब्ला नों जागोन कासारनि रानि । आं राजा जानानै जेब्ला नोंखौ हाबा खालामगोन होमब्ला बेखि एसेल जागोन ! खामै सिफुङै बैराथि , बारलांफा . . . । 
बेलस्रि : ( होनथेयो ) सिरि था ! आं लुबैया बिब्दि हाबाखौ । 
सोमबोर : मा नों ? 
बेलस्रि : आं गोरिब फोरजानि फिसा सोमबोर आं मावरिया सिख्ला । नों राजा जाब्ला आंनिफ्राय बेसेबा गोजानाव एरायलांगोन । आंनो राजानि अन्दरखौ नाङा सोमबोर ! बे जोनोमफुरिनि फैलाव बिखायाव रंजा बाजा गिदिंबायनायखौनो आं साबसिन होननानै सानो । 
सोमबोर : बिदिब्ला नों आंखौ मोजां मोना ? 
बेलस्रि : मोजां मोनो सोमबोर आरो मोजां मोनो होननानैनो आं बिब्दि बुंदों । . . . . नों साननो रोंगौ - नों बिब्दि साननायखौ गार सोमबोर ! बिदा - फंबायजों थुंग्रि हमनानै राइजो आरो हारिनि खालाराव सुनि दाहोफै । 
सोमबोर : मिथिबाय ! बिदिब्ला नों आं गिदिर जानायखौ लुबैया ? 
बेलस्रि : लुबैयो - मानो लुबैया । नाथाय नोंनि गिदिर जानायाव रावनिबो हांमा गोग्लैनो मोननाय नङा । कासारनि बयबो फोरजाया गोसो जानानै नोंखौ राजा खालामब्ला आंबो लुबैगोन आरो गोसोआबो गोजोनगोन । 
सोमबोर : मानो ? आंनि गोहोजों आं राजा जाब्ला ? 
बेलस्रि : नोंनि बे गोहोआ बेसे दिन थानो गोरा ? मानसिनि साव जायै जायै नोंनि बे गोहो बोलो गासैबो थुंगिगोन । 
सोमबोर : नों संसारखौ दाबो सिनायाखै बेलस्रि ! नों आंजों बेफोर रावखौ दारायलायफै । 
बेलस्रि : संसारखौ सिनायदों होन्नानैनो , मुलुगनि मानसिनि गोसोखौ हमनो हादों होन्नानैनो नोंखौ आं बिब्दि बुंदों । 
सोमबोर : ( रागा ) बेलस्रि ! आंनि हाबायाव हेंथा दाहोफै । मोजां जानाय नङा नाथाय । 
बेलस्रि : नों गाज्रि मोनबाय जेब्ला आं थांनोसै लोगोआव बे लाइजामखौ लाबाय आं । [ बेलस्रिया थांहा जाब्ला सोमबोरा बाज्रदे - बाथेद सिखांनानै लाइजामखौ सेनो नागिरो । ] 
सोमबोर : ( आखायाव हमनानै ) लांनो मोना नों आंनि लाइजामखौ । 
बेलस्रि : ( साखथिखʼयो ) हगार । 
[ बेलस्रिया खर ओंखारलाङो । सोमबोरा गोग्लैयो आरो सुबुं नायहरो । उनाव फारियाखौ गाबज्रियो । ] 
सोमबोर : फारिया ! 
फारिया : ( ओंखारनानै ) फारियाया गुरब्ला गोरा ! 
सोमबोर : ( आसि दिन्थिनानै ) लाइजाम ! 
[ फारियाया एसे आवगाय लांनानै खाफालाव आखाइ दैखांनानै नायहरो आरो गिदिंफिन्नानै बुङो । ] 
फारिया : हाब गोरा ! गोजान सहैथारबाय ! 
सोमबोर : नों सासे मोसौ । ( हाबलाङो ) । 
फारिया : औ । 
[ दसे गलʼ नायहरो आरो उनाव जौ , खामफ्लायफोरखौ लानानै हाबलाङो । . . . . बे समाव सासे बैष्णब भकत फैयो । गाननाया गुफुर हि । मोदोमाव गुफुर सोदोर । खरʼवाव गुफुर फागुरी । हाबनानै नायथिं - नायथा खालामनानै राव होयो । . . . ] 
भकत : बैष्णव भकत फैदोंमोन बापा इसोर ! 
[ फारियाया ओंखारो । ] 
फारिया : सोर जाखो नों ? 
भकत : ए - हे : - हे : - हे : ! आं बैष्णब भकत बापा । 
फारिया : बको ? 
भकत : हे : हे : हे : ! बको नङा बापा ! भकत ! जौ कृष्णखौ फुजियो । जोंखौ मानसिफ्रा आतं होन्नानै गाबज्रियो । 
फारिया : ए ! जʼ - बेयावनो जʼ । 
भकत : उस ! कृष्ण - कृष्ण ! फा जोंहा उन्दै बापाया गैया नामा बापा ? ( जʼयो ) । 
फारिया : गोराया ? हे : हे : हे : । रासिननानै सिङाव दं । 
भकत : मा रासिननाय बापा ? 
फारिया : रानायखौनो मिथिया आदै ? बे जौजों रानाया ! 
भकत : आदै नङा आतै । 
फारिया : अ ! अ ! आथै । 
भकत : उन्दै बापाया जौ लोङो नामा बापा ? 
फारिया : जौ लोंनायलʼ सान्दों नामा ? जौ जोंनो रागासिनोबा जोंहा गोराया आरो फुङावनो रासिनथारो । 
भकत : कृष्ण - कृष्ण ! ( मुगैनाय दिन्थियो ) नोंनि मुङा मा बापा ? 
फारिया : आंनि नामा लुंख्लेंमोन । नाथाय दा जाबाय फारिया फारिया , गोरानो जौ दौग्रा आरो जौ लुग्रा । 
[ बे समाव अन्दर मोखाङाव दुर्गा तुर्गा होननाय खोनायो । सानैबो नायहरो । ] 
- - हʼनै दानिया गोजा गान्नाय होखोबो फैगौ । 
भकत : ( नायहरनानै ) फा बेफोर मुसुखा फुजिग्राफ्रा मा मोनजानो फैलायखौ सुवा सुलालाय । ( जʼफिनो ) । 
[ सासे शाक्त ब्राह्मण हाबफैयो । गेरुवा सि गानदों आरो गेरुवा सादोर लादों । थिखिनियाव बिबार खादों । आखायाव खोरोन्दियाव मुसुखा आरो बिबार । ] 
बामुन : ( हाबनानै ) उम दुर्गा ! दुर्गा ! ! 
फारिया : सोर नों दुर्गा ? मानो फैदों नों ? आंनिया सिनाया नालाय थाल्ला थारसैलाय । 
[ भकता रागा आरो मुजुनायजों बजों जथ्रोद - हजों जथ्रोद खालामो । ] 
बामुन : आं दुर्गा नङा आफा ! आं दुर्गाखौ फुजिग्रा ब्राह्मन सो । दंदा थानादार आफाया ? 
फारिया : दं रानानै दं । 
बामुन : अन्दराव दंना ? 
फारिया : अन्दराव नङा बबेयाव दन्दराव थानांगौ ? 
बामुन : दे - दे ! दुर्गा - - दुर्गा ! 
[ बामुना बिबार बारसे फारियानो होयो । भकता रागा जोङो । ] 
- - नʼ आफा ! बिमानि नैबेद्दा । 
फारिया : नोंसोर बिबारजोंनो दुर्गाखौ फुजियो ? 
बामुन : औ आफा ! बिबारनिख्रुय निस्थारसिन मा दंबावो आफा ! 
फारिय : दे - दे । 
[ बिबारखौ लायो आरो जान्जियाव एकथेबनो नागिरो । बामुना हमथायो । ] 
बामुन : ओहो नङा जान्जियाव नङा , खोमायाव एकथेबनानै ला । 
फारिया : नोंगौ नामा ? बिबारखौबो खोमायाव एकथेबनानै लायोना ? हे : - हे : । 
[ बिबारखौ खोमायाव लायो । ] 
बामुन : जाबाय जाबाय । बेनिफ्राय नै बेखौबो लादों । ( आसिजों फोथा ) । 
फारिया : मासै बेलाय ? ना दाउबʼखि ? 
बामुन : से : से : ! दाउबʼखि नङा । फोथासो - सन्दननि फोथा । 
( खाफालाव फुनो ) । 
फारिया : दानियासो ! समायबाय नङाना बखʼ ? 
[ भकतनि खाथियाव थाङो । भकता मुंसुं जायो । ] 
भकत : ( हार्सिङै ) सि : - सि : ! 
बामुन : नʼ आफा ; नोंबो लादों । 
[ भकतनि खाथियाव थाङो आरो बिबार जासियो । ] 
भकत : ( रागाजों सिखाङो ) खद्दर । मुसुखा फुजिग्राया आंनि खाथियाव दाफै । सिनायाखै आं बैष्णाब भकत ? 
बामुन : फा बैष्णब मालाय मा जादों । नोंबो हिन्दु , आंबो हिन्दु । बेथो आइ दुर्गानि नैबेद्दसो । नʼ - । 
( आवगायलाङो ) 
भकत : यै यै आरो बावसो ! खबद्दर खाथियाव दाफै । बुंखाबाय आं , नाथाय मोजां जानाय नङा । मिथिगौ , नोंनि साइखं , नोंनि साइखं नांब्लानो आंहा दुगैनांगौ । 
बामुन : ( रागा ) मा - एफाग्राबथार ? हिन्दु जानानै शाक्त धोरोमखौ मुगैयो नों ? सेवगोन नों - साव नांथारगोन नों । 
[ फारियाया गिनानै उननि रायनाय लोगो लोगो सिङाव हाबखोमा हैयो । ] 
भकत : सावा नोंनियावनो नांगोन जावलिया ! जिउ बुथारग्रा , मैसो दानथारग्रा , बोरमा बुलि होग्रा ! पापा नोंनियावनो फान्दायगोन । 
बामुन : मा - एफाग्राब देरगाथार ? जाय धोरोमखौ आसामनि राजा फोरजा बयबो लाजोबबाय बेखौबो मुगैयो नों ? बेनि ब्राह्मणखौनो पापी बुङो ? 
[ रागाजों खोरोन्दोखौ दोनो । ] 
भकत : लानो हागौ नाथाय बेजों निस्थार जाया पापी ! नाम - प्रसंग , रसमयी भकति नङाब्ला बे खादायाव मुसुखा लानाया धोरोम जाया । बेजों जगतपति राखबाल कृष्णखौ मोननो हाया पापी ! 
बामुन : आर पापी बावसो ! शाक्त धोरोमखौ एफाग्राब बुङो । साव , सावा गनाय नङा नों ! बुंबाय आंहा बुंथारबाय । 
[ आसि खिन्था खिन्था रागाजों बुङो । बे समाव सोमबोरा खुरियाव जौ लानानै बाज्रैद बाथेद फैयो । बामुन - भकत सानैबो बेखौ नुनाय लोगो लोगो गिनानै थनथ्रʼयो । ] 
सोमबोर : यै ! मा जादों नोंहालाय ? साव दाहो खोलिजुगाव बामुननि सावा नाङा । ( खाथियाव थाङो ) मा जादों नोंसोरहा ; हो , मा जादों ? 
[ भकत - बमुन सानैबो गन्थं मुथुयो । सानैबो मिज्लिउ - मिज्लिउ नायलायो । ] 
फारिया : ( थाब ओंखारनानै ) हे गोरा ! मा जानोसो बुंदो ! बिथाङो फोथा फुननो - बिहा थोनो सामोन होनो । बियो दपर्गा देरसिन - - आरो बियो बुङो खेस्रो देरसिन । हाब आंहासो गोरा गैयैलाय हान्थु गिलायासो लोहो लोहो जाथार बायमोन । 
सोमबोर : हु ! मानो फैयामोन नोंसोर ? 
बामुन : आफा ! मा बुंनो - धोरोमखौ लाबाय जेब्ला एसे आंनि मन्दिरावबो माब्लाबाफोर थांब्ला . . . . । 
सोमबोर : ( होनथेयो ) अ ! मिथिबाय ; मन्दिराव थांनांगौ । 
बामुन : औ आफा ! 
सोमबोर : हा नोंहालाय ? ( भकतखौ ) । 
भकत : हे : हे : ! मा बुंनो बापा इसोर ! नोंसिनि अननाय मोनबायानो जेब्ला , आरो बापानमोनहा एसे अनबोब्ला जों नामघरखौ लुनो हासिगौ । 
सोमबोर : अ ! मिथिबाय । नाथाय आंदि आंनि धोरोमखौनो गारनो हायाखै ! 
भकत : नोंनि धोरोमा मा बापा ? 
फारिया : थाबनो मानो - बेलाय बे । ( दिन्थियो ) । 
सोमबोर : नंगौ आरो नोंसोर आंनियाव फैदों जेब्ला आंनि धोरोमखौ आनजाद लालांनांगोन । दागि बे धोरोमखौ लाब्ला रावखौबो मुगैया जायो - आरो खेबसे आनजाद मोनब्ला गारनोबो हाया जागोन । 
[ बामुन - भकता मा खालामगोन जायो । आरो बियो बिखौ नायहाबलायो । ] 
बामुन : आफा ! जौ लोंनायादि साश्त्रवाव गैया - - आं माब्रै लोंनो ? ( गाबहां ) 
भकत : पाप जागोन बापा ! जात थांथारगोन । ( दुखु ) 
सोमबोर : जात थाङा । बिदिब्ला आंनि जाता थांबायसै । फारिया दौहै नʼ ! ( होयो ) 
फारिया : लाबो गोरा ! लाबो । ( जौ लायो ) । 
[ बामुन - भकता गिनानै फावसायलाङो आरो गिनाय मुगैनायजों हमख्रʼबलायफ्लाहो । फारियाया बिनि खुगायाव , बैनि खुगायाव जौ दौवो । ] 
भकत : ( खुगा हुगारो ) प्रभु नोंनिनो मायासै प्रभु ! 
बामुन : ( हुगारनानै ) दुर्गा - दुर्गा ! [ जौ दौब्ला सोमबोरा मिनि गाग्लाबो । ] 
सोमबोर : हा : हा : हा : ! आरो रʼ । दाबो सोमबोरनि धोरोमा जोबाखै । नोंसोर दानिया बिनि खोमाखौ बि हमज्लायनानै खनबा जलाय सिखांलाय खालाय । एसे धोरोमा उदैयाव हाबथोंसै । फारिया , नों सानग्रा जा । 
फारिया : हाब गोरा ; फारियाया बिब्दिखौ बारद्लाय थारग्रा । 
भकत : अनदो बापा ! 
बामुन : मा खालामो सानखो नों आफा ? 
सोमबोर : जेबो दा होन धोरोमा बोराबगोन । आं जेखौ बुंदों बेखौ खालाम । फारिया । 
फारिया : फारियाया दं गोरा ! 
भकत : प्रभु ! मा जाखो ( गाबहां ) 
[ भकत - बामुना रागा दुखुजों खेबहां खालामब्ला सोमबोरा दाद्रि होबावो । बिसोर खेबलायनानै जलाय सिखांलाय खालामो । फारियाया सानो । ] 
फारिया : खनसे , खननै , खनथाम , खनब्रै , खनबा । हामबाय गोरा । खनबा जाबाय । 
सोमबोर : हामबाय । दानिया नोंसिनि सादोरखौ सोलाय लायदों । 
बामुन : मानोबाव आफा ? 
भकत : कृष्ण - प्रभु ! 
सोमबोर : सिरि था ! आं बुंनायखौ माबार खालाम । 
[ भकत मोनबा गाबा मोखां गावबागाव सादोरखौ हायाव गारै गारै होद्लायो आरो खननानै जोमद्लायो । ] 
बामुन : हगारदो आफा , थांदिनि । 
सोमबोर : उ नों थांनो हासिगौ । 
बामुन : दे आफा दे ! दानिया फैथारला आं । 
[ बामुना खोरोन्दिखौ लानो नागिरो । ] 
सोमबोर : यै ! नों बेखौ लांनो मोना । बिसो लागोन ( भकतखौ दिन्थियो ) । 
बामुन : बेदि आंनि आफा ! 
सोमबोर : जेबो दा होन थांदो । 
बामुन : दे बिदिब्ला ! नेनो जा . . । 
सोमबोर : भकतखौ नोंबो बेखौ लानानै ओंखारलांदो । 
भकत : ( मुगैनाय दिन्थिनानै ) बेखौबो लांथार मारनांगौ जाबाय बापा ? प्रभु ! नों मा मेगनजों नायहरखो ? 
[ गाबनानै खोरोन्दिखौ आसिजों खेबनानै लायो आरो ओंखारलाङो । ] 
सोमबोर : ( नायहरनानै ) हा : हा : हा : । 
फारिया : धोरोमा हामथारबाय बियो गरा ! 
सोमबोर : फारिया ! ( सिङाव हाबो ) 
खौरां गानै
नुगासे
[ कमिसनारनि बांला । डेभिट स्कटा सेयाराव जनानै माबा फाइल गोसो होनानै नायबाय थादों । बे समाव boy आ Card लानानै हाबफैयो आरो सालाम होनानै दिन्थियो । स्कट साहाबा नायो । ] 
डेभिद : ( Card नायनानै ) Yes , let him come . 
[ Boy सालाम होनानै थाङो । दसे उनाव के : निउबिल आरो राखाउ कसारीया हाबफैयो । ] 
के : निउ : ( दरखʼङाव ) May we come in your Excellency ? 
डेभिद : ( फाइल दोननानै ) Yes , please do . 
[ सानैबो हाबफैयो । केपतेन निउआ राखावखौ बुङो । ] 
के : निउ : जिंनै commissioner , सालाम होउ । 
[ राखाउवा मिलिटारी सालाम होयो । ] 
डेभिध : who is he Captain ? 
के : निउ : He is our newly appointed Hebilder Rakhau your Execllency . At present , he is the in - charge of the boundary Security force of North Sylhet . 
डेभिद : oh ! Rakhau Kachary ? 
राखाउ : औ हजुर ! आंनि मुङा राखाउ कसारी । आं दासान्दि सिलेटनि सिमा बेंग्रा सान्थ्रिफोरनि हाबिलदार । आं दासो हजुरनि खाथियाव खौरां दोंसे लानानै फैदोंमोन । 
डेभिद : What he mesns Captain ? Does he means information ? 
के : निउ : Yes , your Excellency ! 
डेभिद : Oh , very well ; tell me of what you are going to inform me . 
के : निउ : कमिसनारनि मा खौरां बुंना हान्दा । 
राखाउ : मा बुंनो हजुर ! मानफ्रा आहमफोरनि राइजोआव जेरैबादि दानस्रा - सुग्रां खालामबाय बेखौ खोनायोब्ला मेगननि मोदै गयो । दा खोनानो मोनबाय बिसोर माथो मनिपुर आरो सिलेट फारसेबो आवगाय बोगौनो । बेनिखायनो आं सान्दों हजुर ! दानिफ्रायनो जोंबो जनानै थाब्ला जानाय नंला । 
डेभिद : Yes , I know your Main . These Burmese invaders and brutists and inhuman . They are despicable , cruel and merciles . They carried fire and sword in every country they invades . but Habilder ! Your people invited this cruel enemy , and you will have to face the music for that unwise acts . 
के : निउ : नंगौ हाबिलदार ! निंसारनि बे Burmese - मानखु लिंने लाबदां । बेबादि अननाय दंनाय गैयै गंगार मानखु लिंनानै दा दुखु मानदां । 
राखाउ : ( लाजिहां ) नंगौ हजुर ! बदना लिंनानै लाबोआमोनब्ला मानफ्रा बे राइजोआव फैनो हानाय नङामोन । मा खालामनो हुजुर ! बेनि मानसिफ्रा दाबो खौसे थालायनो रोङाखिसै । 
डेभिद : Yes , Habildar ! you are right . Your men are very dangerous . Here , there are many kings , but they are at daggers drawn against one another . The big guns of the kings are all black sheeps - - they can commit any mistakes on the speer of a moment . 
के : निउ : जिनै commissioner मि बुंदों - - निंसेनि royal , I mean , राजाफ्रा गावजों गाव थुंग्रै हमो होननानै बुंदां । राइजोनि गेदेद गेदेद मानसिफ्रा दसे लागै है हाल्ला , दावराव गुदुं ख्लामो ! आरो जेब्ला दुंदुं जागोन हमब्ला मा खालामगोन ! 
राखाउ : नंगौ हजुर ! बेनि राजाफ्रा , गिदिद गोलावफ्रा गाव गाव देरनायखौलʼ सानो । बेनिखायनो बिसोरो मानखौलाबोनानै हुजुरफिननो हाया जाबाय आरो दा जोंबो गिनांगौ जाबाय । 
के : निउ : why . . ? मानो गिनां । जिं थानाय गिनां नांनाय नङा हाबिलदार । जिंनि दोंसे cannon , I mean कामाननि गोलाजों बेसोर माना गावनि राइजोआव थांफिनगोन । 
राखाव : बेखौथʼ नुखानाय हजुर ! नाथाय . . । 
डेभिद : ( होनथेयो ) Dont be afraid Habildar ! Don ' t be afraid ; मान गिनाय ! These Burmese invaders may be cruel merciless . But Habildar ! time will show them that there is a race who are more cruel and merciless upon the people who are inhuman . 
के : निउ : जिंनि इंराज हाबिलदार ! जिंनि हारिया गाज्रेजां गाज्रे आर् गाहामजां गाहाम । जिं राइजʼनि peace , I mean सान्ति , that is गाजोननि थाखाय सानो । 
डेभिद : Yes , Captain ! you have come to the right point . Habildar ! नांसारनि बुद्लाय गावद्लाय , but we the English people will have to shoulder the responsibilities of white man ' s burden . 
के : निउ : जिं नांसिनिजों माजांयै थानो होननानै फेदां । हेफाजाब होलायना होननान फेदां । But थेवबो निंसेनि राजाफ्रा जिंजां माजां नङा । आरो जेब्ला Help I mean हेफाजाब नांगौ जोंनि खाथियाव फैनासै । 
राखाउ : मा खालामनो हजुर ! बेनि राजाफ्रा गावनि हाबानि थाखायनि जोबलांसिगोन । हुजुरमोनबादि बोलोआव जेनै , सोलोआव जेनै मोदाइ बादि मानसिफोरजोंनो बिसोर मिलि - जुलि थानो रोङाखिसै । 
डेभिद : You are too canning Habildar ! You know the art to satisfy your master . 
[ डेभिदा मिनियो । राखाउआ मिथिनो हायैलाय बिखौ नायलाय , बेखौ नायलाय खालामो । ] 
के : निउ : commissioner नि निंखौ माजां हिनदां निंनि सियान होनना बुंदां । 
डुभिद : Let him go now Captain ! 
के : निउ : Yes , your Excellency ! आउ - हाबिलदार , निंनि दा थांदा । माननि थाखाय गिनां नाङा । जिंनि गासोब arrangement - थाम - थिम खामखाबाय । 
राखाउ : बिदिब्ला आं थांदिनि हजुर । नांगौब्लानो आं खौरां हरबावगोन । 
[ सानैखौबो मिलिटारी सालाम होनानै ओंखारलाङो । ] 
डेभिद : captain ! 
के : निउ : your Excellency ! 
डेभिद : ( सिखाङो ) Observe the situation Captain ! see the fun . all the states of Assam are sixes and sevens in their administration . 
के : निउ : yes , your Excellency ! Our path is clear , our future is very bright . It will not be impossible for to bring our secret plan in to light . 
डेभिद : Yes , here in every state the deeds of the officers are at variance with the king , and the throne is the apple of discord among them ; and no boubt , Captain ! this is the most oppoutunity to fulfil our desire - - - to expand our British empire . Now Capain ! you can go . 
के : निउ : Yes , Your Excellency ! 
[ मिलिटारी सालाम होयो आरो गिदिंनानै अंखारलाङो । ] 
नुगानै
[ मारजित सिंनि हादर खुसाली । बियो उलाफादाव जनानै दं । आगसि सेराव गंसे गोजौ खामफ्लाय दंबावो । फारसे सेराव गम्भीर सिङा गसंनानै दं । ] 
मारजित : गम्भीर सिं ! नोंबो मिथिगौ आंनि गोसोनि अपम्बाखौ गोसोनि साननायखौ । इन्दु आरो नोंखौ लाजि फोनांनायनि थाखाय इराग्दावखौ साजा होनायानो आंनि अपम्बा नङा । आंनि गोसोनि निंबाया , गोसोनि लुबैनाया जादों कासार राइजो । 
गम्भीर : बेखौ आं मिथिखौ इनाउनिपा ! आरो बे अपम्बाखौ जाफुंहोनो थाखाय जों सोलोजों हाया बोलोजों नाजागोन । 
मारजित : नाथाय बे बाथ्राखौ कासार सेनापति तुलारामा मिथिबा हामा जागोन । दा बिनि मतेपांबिबा - - हेफाजाबखौ जोंनो नांगौ । 
[ बे समाव इन्दुप्रभाया सिंनिफ्रा खर फैयो आरो बुङो । ] 
इन्दुप्रभा : ( हाबनानै ) नाथाय मानो ? 
मारजित : बावनानै दाथां इन्दु - ! तुलारामा कासार राइजोनि सेनापति । बिनि हेफाजाबखौ जोंनो नांगौ । 
इन्दुप्रभा : नाथाय तुलारामा कासार राइजोखौ सेनानै मनिपुर राजानो मानो होनो ? 
मारजित : होनाय नङा बेखौ आंबो मोजाङै मिथिगौ । नाथाय बे खोथाखौ जों उनाव सानगोन । दा नाथाय बिनि मतेंपांबिबो मोनबा . . . । 
इन्दुप्रभा : ( होनथेयो ) नोंसोरनि हाबाया गोर्लै जागोन बेनोथʼ ? साबायखर आदा । नोंसिनि गोहोआ । बे गोहोखौ लानानैनो नोंसोर मणिपुर राइजोखौ बेंनो सानदों - - बेखौ फुवारनायनि सिमां नुदों ? 
मारजित : गोहो दं होननानै गोहोखौ दिन्थिबानो जाया इन्दु - - ! 
गम्भीर : मनिपुर राजानि पांगल - बिनि गोहोआ जोबाखै इन्दु ! नाथाय जेरैबो नायाबालानो गोहोजोंलो जुजिनो थाङोबा गोग्लैनो गोरलैबो जायो । तुलारामनि गोहोजोंनो कासारखौ सेनो हायोबा गावनि लानमोखौ मानो फोथैनो इन्दु ? 
मारजित : राजाखान्थिया नोंनि नङा इचननुपी ! दावहानि खोथाया नोंनि नङा । बेखौ जों सानगोन - - जों मावगोन । 
इन्दुप्रभा : नोंसोर हौवानि फिसा होननानै बिब्दि राव बुंनानै गावखौनो देरगायो । नाथाय , बावनानै दाथां आदा ! आं मणिपुरि हिन्जाव चित्रांगदानि जोलै । साननाया जेखि साना , आंनि रावा नाथाय बेनो लाजि फोनांनायनि खिथेरखौ बरʼ राजाया मोननांगौ - - कासारा मनिफुरनि जानांगौ आरो बे हाबाया बावैनो जाथारनांगौ ! 
[ इन्दुप्रभा रागाजों हाबलाङो । ] 
मारजित : गम्भीर सिं ! 
गम्भीर : मा इनिंथौ ? 
मारजित : इनिंथौगि सेनापतिनि जानाय रंजानायनि हाबाया जाखाबायथʼ ? 
गम्भीर : बेनि थाखाय इनिंथौवा एसेबो साननांनाय नंलिया । 
मारजित : मंगल - मंगल ! 
[ बे समाव पहेरादारा फैनानै राजाखौ खुलुमफैयो । ] 
पहेरादार : काछारनि सेनापतिया दाराव गसंनानै दं इनिंथौ ! 
मारजित : गम्भीर सिं ! निंथौगिया सौफैबाय । थां - थां नों कासार सेनापतिखौ बेवहाय बरायनानै लायो । 
गम्भीर : बेनो जागोन इनिंथौ ! 
[ गम्भीरा अंखारलाङो । उन उन पहेरादारा थांफायो । ] 
मारजित : ( हारसिङै ) बिदिब्ला बेनो जागोन इराग्दाव - - ! लमनखुमबीबा - - नोंनि हाबानि खिथिर । 
[ तुलारामखौ लानानै गम्भीर सिङा हाबफैफिनो । ] 
तुलाराम : ( खुलुमो ) महाराजाया देरहासारथों ! 
मारजित : फै - फै सेनापति ! नोंनि आगान सुरफैनायाव आंनि बे निंथौ सैरापा जोंखांथों । 
[ बोनानै लाङो आरो गावनि उलाफाद सेराव थानाय गोजौ खामफ्लायाव फजʼयो । ] 
: ( सिं थिं ) नर्त्तकी ! निंथौगीखौ गोजोन होफै ! 
[ लोगो लोगो सिङाव दामनाय देनाय रिंखाङो आरो नर्त्तकी ओंखारो । बियो बयखौबो खुलुमनानै मोसायो । बयबो गोसो होनानै नायो । मोसा मोसा बियो उनाव हाबलांफिनो । ] 
तुलाराम : नोंनि अननायाव नोंनि बिब्दि फुजिनायाव आं दिनै गोमोबाय महाराजा ! नाथाय आंनि नोंनि बिब्दि फुजिनां नङा । आं गावनि राइजोआव , गावनि राजाजों मानसि होन्नानै सानजायै - - नोंनि खाथियाव मागिनो फैनाय सासे सान्थ्रिबोलʼ । 
मारजित : बेखौ जों साननो हाया सान्थ्रि गाहाय । 
गम्भीर : नों जेरै महाराजानि हेफाजाब लुबैयो , बिब्दिनो इनिंथौबाबो नोंनि मतेंबाबिबाखौ लुबैयो सान्थ्रि गाहाय । 
मारजित : जोंनि सान्नाय हाबाखौ मावनो नाजानायाव नोंखौ लोगोसे मोनगोन होन्नानै आंनि गोसोआबो रंजाबाय सेनापति । 
तुलाराम : नोंसोर साननायसे गिदिर आं नङा महाराजा ! नाथाय हानाय मानिखौ हेफाजाब होगोन बे तुलारामाबो । 
[ बे समाव सासे सिख्लाया लोंग्रा मुवा होफैयो । ] 
मारजित : नोंनि निंबाया गोसोनि सान्नाया मा सेनापति ? 
तुलाराम : आंनि गोसोनि सान्नाया रोखा - रोखा महाराजा ! इराग्दावनि देरगानायखौ , बिनि हारिनि आरो राइजोनि मोजां मुङै गावनि उदै सुफुंनियानि खिथेरखौ बे तुलारामा होनो सानो महाराजा ! आरो बेनि थाखायनो दिनै आं नुजाफैदों खौसेयै हेफाजाब होनो । ( गसंङो ) 
मारजित : ( गसङो ) वाइक्बा ! बेखौनो आंबो लुबैयो सेनापति । मनिपुरखौ लाजिफोनांनायनि मारजित सिङा बिनि गोहोनि आनजाद लागोन । लमन खुम्बीबा सेनापति , लमनखुम्बीबा - - ! 
( जʼफिनो ) 
गम्भीर : मोनथिबाय सान्थ्रि गाहाय ! इराग्दावा गावनि हादर खुंसिलायाव जाय बादि लाजिफोनांदों बेनि खिथेर लानानैसो गारगोन आं । आंखौ खानाय जिनजिरिया बिनि आखायाव नांफिननांगोन सान्थ्रि गाहाय । 
तुलाराम : बेनो आंनिबो राव गम्भीर सिं ! 
मारजित : सेनापतिनि आखायाव दा बेसेबां लानमी मतायन दं सेनापति ? 
तुलाराम : आं गोबांखौ बुंनो थांला महाराजा ! बुंनो थांब्ला कासारनि रोंखा राखा सान्थ्रि फोरमानि बे तुलाराम जोंनो । 
गम्भीर : नाथाय , दावहा समाव नोंखौ सान्थ्रि गाहाय खालामाब्ला राजानि बे लानमीखौ नों माब्रै मोनलायखो सान्थ्रि गाहाय ? 
तुलाराम : दा समाव कासार हादराव तुलारामासे समान - - सान्थ्रि गाहाय उजियाखै गम्भीर सिं - - जायनि थाखाय तुलारामखौ गारनानै इराग्दावा मालायखौ सान्त्रि गाहाय खालामनो । आरो आंनि गोसोखौ मोन्दांनानै आंखौ सान्त्रि गाहाय खालामाब्लाबो गासैबो सान्थ्रिया आंजोंनो फैगोन - बे खोथाखौ महाराजानि सिगाङाव बिखायाव बिखा फोर्दाननानै बुंनो हागौ । 
मारजित : सोमबोर आरो बिनि लानमीखौ मानोबावथो सेनापति ? 
गम्भीर : आंबो बेखौनो सानदों सान्थ्रि गाहाय । सोमबोरा उनाव माबाफोर हेंथा खालामब्ला ! 
तुलाराम : बे खोथाखौ आं आवगायावनो बुंखाबाय गम्भीर सिं ! बुंखाबाय गम्भीर सिं ! सोमबोरखौ जोंनो नांगौ - - आरो बिनि थाखाय साननांगौब्ला बे तुलारामा सानगोन । कासाराव गोदान राजा , गोदान राजखान्थिनि जोनोम जागोन आरो महाराजा मारजित सिं आरो तुलारामनि बादै रावनिबो जानो मोना बे थारैनो नांगौ । 
मारजित : वाइक्बा - सेनापति ! वाइक्बा - - ! बेखौबो नोंनिफ्राय मिथिनो लुबैदोंमोन आं सेनापति । बेनो जागोन सेनापति । बेनो जागोन सेनापति ! सा कासारनि राजा जागोन नों आर आं जागोन खोला राइजोनि ( सिखाङो ) खोनासं सेनापति ! इराग्दावनि आखलनि लमन खुम्बीबा आर लोगोआव कासार राइजो - बे मोननै सिमां लानानै थोनहरगोन आं मन्दिर लानमीखौ । आंनि सिमाङा जानांगोन सेनापति ! 
तुलाराम : आंनि साननायाबो बेनो महाराजा ! आफाखौ बुथारनानै राइजोआव गावलʼ देरनो साननाय अनागारि इराग्दावखौ बिनि अगेन हाबानि बान्था होनानैसो गारगोन बे तुलारामाबो ! 
मारजित : बिदिब्ला बेनो जाथोंसै सेनापति ! 
( सिङाव नायहरनानै ) खुतसु - - ! 
[ लोगो लोगो सासे सिख्लाया थुंग्रि दैनानै लाबोयो आरो हान्थु खरायनानै गेजेराव दैयो । ] 
फै सेनापति ! गम्भीर सिं - - ! ! जों बे खुतसुबाव दांनानै वाकस्वाम खालामदिनि । 
जोंनि पांगला , जोंनि गोहोआ जेब्लाबो खौसे जाथों । जोंनि गोसोनि साननायखौ मावनो , लाजिनांनायनि लमन खुम्बीबा लानो जों जेनो जेब्लाबो बावा । 
तुलाराम , गम्भीर : बेनो जागोन महाराजा ! 
[ थुंग्रिखौ बयबो हʼगारो आरो सिख्लाया दैनानै सिङाव लांफिनो । ] 
मारजित : बिदिब्ला जोंनि लानमीया मा समाव थानांगोन सेनापति ? 
तुलाराम : खोमसि हराव जों राइजोखौ गाग्लोबब्ला रंजा - बाजा नोगोराव हाबनो हागोन । बेनिखायनो अखायनो जहाबनाय हर गेजेराव मनिपुरनि सान्थ्रिफ्रा सानजा - सा - कासारजों हाबनांगोन । आंबो बेवहायनो लोगो लागोन । 
मारजित : खोनबाय गम्भीर सिं ! सेनापतिया मा बुंदों ? 
गम्भीर : खोनाबाय इनिंथौ ! सेनापथिनि बे सोलोआ थारैनो गोमोथाव । 
मारजित : बिदिब्ला बेनो जाथोंसै । गम्भीर सिं । नों दा नोंनि हाबायाव थांदो । फै सेनापथि जों राजभुगाव जिराय हैदिनि । 
[ गम्भीर सिङा बाहिरा लामाजों आरो मारजित तुलारामा सिङाव थाङो । ] 
नुगाथाम
[ राजानि थानसालि । बेलासि सम । साननि जारौ गाबा थानसालियाव नांफैदों । तुलाराम आरो खोमदोन लाफा फारफा गसंनानै दं राजाखौ नेनानै । दसे उनाव इराग्दावा फैयो । ] 
इराग्दाव : ( हाबनानै ) नोंसोर सफैबायानो जोहोलावफोर ? 
तुलाराम : दावहायाव थांनायनि सम जानानै फैबाय महाराजा । दा महाराजानि खोथा मोनब्लानो आवगाय लांनो हासिसौ । 
इराग्दाव : आंनि खोथा नङा तुलाराम । बेयो बिमानि गाबज्रिनाय - फिसानि खाथियाव बिमानि हांख्रायनाय । बिमानि बे लुबैनाय , बे हांख्रायनायखौ नोंसोर सुफुंनांगोन तुलाराम ! नोंसोर बिमानि मोखांखौ फोजोंनांगोन । 
[ सैनाय थुंग्रिखौ लाबोयो आरो बुङो । ] 
तुरालाम ! सोमदोन ! ! 
गोहो गोरा जोहोलाव नोंसोर
बरʼ बिमानि - - ! 
नै बे थानसालियाव
जेराव दं - - 
आदा - आफा , आदै - आबौमोन - - 
गोहो गोरा , मानाव गिदिर , 
आगु राजा बरʼ हादरनि । 
बिसोरनि खाथियाव नोंसोर - - 
गोहोनि नेर्सोन नै बे
थुंग्रिखौ दांनानै - - - 
बुंफैदो , समाय लादों - - 
गावबाहाव बुंनांगौ रावखौ
गोसोआव बिमानि मुस्रि लानानै । 
[ राजाया थुंग्रिखौ दैयो । तुलाराम आरो खोमदोना साफा साफा आगवगायलाङो आरो गावबागाव समाय लायो । ] 
तुलाराम : बेनो जागोन महाराजा ! ( दाङो ) 
बिमानि मुस्रिखौ गोसोआव लानानै
गोहोनि नेर्सोन बे 
थुंग्रिखौ हमनानै 
समाय आंनि नोंनि सिगाङाव : 
बिमानि अनागारि मालाय सुथुरखौ 
जिउ आरो गोहो थाजासिम - - 
हाबनो आं होनाय नङा बे हादाराव । 
( आवगायनि जायगायाव गसंहैफिनो । खोमदोना फैयो आरो थुग्रि दाङो ) 
खोमदोन : महाराजा ! 
बेजों आंहा बुंनो गैया
नोंनि सिगाङाव । 
खालि आङो बुङो बेखौलʼ - - 
गोहोनि नेर्सोननि बे थुंग्रिखौ हमनानै : 
थैजासिम बिमाखौ
जेनो आं सिबिनो बावा ; 
आरो जायखौ आं मावगोन गोसोजों
बियो जेनो जेबोलाबो
बिमाखौ सोलिनाय जाया । 
[ बिसोर समाय लानाय समाव गाथाम सिख्लाया सासे आलारी , सासे दै - शान्ति आरो सासेया तिलक ( फोथा ) लानानै गसंफैयो । फोथा फुनो उनाव बिसोर सानैखौ आलारिजों बोर होयो आरो सान्ति सारो लुलि लुलि । गोजानाव संख रिंखाङो । ] 
. . . . बे समाव इराग्दावा थुंग्रि दोननानै गसंफिनो । 
सिख्लाफ्रा हाबलाङो । . . . 
इराग्दाव : जोहोलावफोर - - ! 
गोसोआ गोजोनबाय आंहा - - । 
थांदो खोमदोन - थांदो तुलाराम ! 
दावहा थिलियाव ; 
राइजो आरो बरʼ बिमानि
हारि आरो खान्थिनि थाखाय
देरहासार हाबा गिदिर
मावनो थांनाय दिनैनि समाव
जेबो आरो गैल्या बुंनो
आंहा नोंसोरखौ । 
खालि आं बुङो बेखौलʼ : 
बिमानि बे खैफोदनि समाव
जोंजों जों नायनो हायै
फिसा - फिसौ दाय फोदोखौ 
दालाबोसै नोंसोर गोसोआव । 
नोंसोर एबा आं नोंसोरखौ
माबोलाबा होदोंबोला दुखु गोसोआव - - 
बावदो खोमदोन , बावदो तुलाराम ! 
बिमानि बे अलखद समाव । 
तुलाराम : बेफोरखौ नांनाय नंला
बुंनो महाराजा ! 
नाथाय आं खोथा मोनसे
लुबैयो मोनथिनो : दावहायाव सान्थ्रि
गाहाय जाखो सोर , आरो बेसेबांबा
सान्थ्रिखौ लांनांगोन बियो । 
इराग्दाव : तुलाराम ! 
सान्थ्रि गाहाय नों बरʼ राजानि
देरहा होबाय बरʼखौ
थांनाय दावहाफ्राव । 
मानो बे गोदान राव नोंनि खुगायाव ? 
नोंनो जागोन सान्थ्रि - गाहाय
जोंनि बे दानि दावहायाव । 
थांदो नोङो - रोज्जासे फाइखि लानानै
मनिपुरखौ नाख्रेबनो
दावहा थिलियाव - - । 
आरो खोमदोन ! नों थां
सा काछारनि सिमा बारनानै
लोगोआव बाजौ सान्थ्रि नोंजों लानानै
सुथुरनि लामायाव नेबाय थानानै । 
आरो आं थागोन - - 
नोगोर बेंग्रा सानथ्रिफोरजों
नोगोर बेंनानै । 
[ बे रावाव खोमदोननि गोसोआ मानोबा गिलिद जायो । ] 
तुलाराम : बेनो जागोन महाराज ! 
नोंनिनो बुंनाय बादिनो - - 
थांनोसै आं दावहा थिलियाव
लोगोआव हाजारसे सान्थ्रि लानानै 
दावहानि सान्थ्रि - गाहाय
जानानै दिनै । 
बोर सारस्रि महाराजा ! 
आं जेनो हायो जाहोनो
गोसोआव साननाय हाबाखौ । 
[ खुलुमनानै तुलारामा ओंखारलाङो । खोमदोंना दुखुजों गसंनानै थायो । ] 
खोमदोन : मोनसे बाथ्रामोन महाराजा ! 
इराग्दाव : मा खोमदोन ! माबा बुंनो नागिरो नों ? 
खोमदोन : महाराजा ! जाय तुलारामा राजा आरो राइजोनि उदखारि , जायनि गोसोआव कासारनि राजा जानायनि सिमाङा हरखि - सान जोंखाङो - बिखौ बे दावहायाव सान्थ्रि गाहाय खालामनाया . . । 
इराग्दाव : ( होनथेयो ) मोजां जायाखै । बेखौनो नों बुंनो सानो नङाना ? बिदिब्ला नों बुंनो सानो - - नों तुलारामनि साबसिन सान्थ्रि गाहाय होननानै ? 
खोमदोन : बिब्दि अगेन साननायखौ खोमदोना गोसोआव जेब्लाबो जायगा होआ महाराजा आरो बे दावहायाव सान्थ्रि गाहायनि बिबान लानोबो बे खोमदोना लुबैया । नाथाय तुलारामनि गोसोखौ मिथिनानै बेखौ सान्थ्रि गाहाय खालामनाया आरो गासैबो सान्थ्रिफोरखौ हबनाया . . . . । 
इराग्दाव : ( होनथेयो ) मोजां जायाखै । मिथिगौ खोमदोन ! गाज्रिखौ गाज्रि जानानै मोजां खालामनो हाया ; बेखौ मोजां खालामनो हायो मोजां जानानैसो । मानसिखौ गाज्रि होन्नानै मोनथिब्लाबो जेब्लाबो गाज्रि जाजोबा आरो मोजाङाबो जेब्लाबो मोजां जाजोबा खोमदोन । 
खोमदोन : महाराजानि साननायाव आंहा जेबो बुंनो गैया ! नाथाय . . । 
इराग्दाव : खोमदोन ! ( दाद्रि ) बरʼ राजा महाराजा इराग्दावा सन्ननो रोङै नङा बेफोर खोथाखौ नों रायखांनानै होनो । नोंनि हाबाया राजानि जानानै दावहा थिलियाव दावहा हैनाय । आं थोननाय हाबाखौ गोसो होनानै मावनायानो नोंनि थाखाय साबसिन । 
खोमदोन : महाराजा थोननायखौ मावनो बे खोमदोना जिउ थांजासिम जेब्लाबो नाजागोन महाराजा ! नाथाय . . । ( दुखु ) 
इराग्दाव : ( खोमदोन फाफ्लियाव हमनानै ) दुखु दाख्लाम खोमदोन । आंबो मिथिगौ खोमदोन ! गासैबो आंबो सान्नो हागौ । मिथिनानैबो आं दिनै राहा मोना - आगोर नुवा । तुलारामा उदखारि - हादर उदखारि ; बेखौ नोंबो मिथिगौ आंबो मिथिगौ , आरो बे दावहायाव जेनब्ला बरʼवा गावनि राइजो , गावनि खान्थ्रि - गासैबो खोमानानै लागोन बेखौबो आं मिथिगौ । थेवबो तुलारामखौ सान्थ्रि गाहाय खालामब्ला जोंहा राहा गैया । गोसो जाजोबा बिनो बे दावहायाव देरहाहोनो हागौ एबा फेजेननोबो हागौ । बरʼनि रोंखा - राखा सान्थ्रि गाहाय बियो - बिखौ गारनानै जोंनि जुजिनाया फेलें खोमदोन ! जेब्लाबो फेलें ! 
[ दुखुजों होनै होनै सिङाव हाबलाङो । खोमदोना गोसो गिलिरै गसङो । बे समाव बेलस्रिया हाबफैयो । ] 
बेलस्रि : मा जाखो आदा ? 
खोमदोन : मा जाबावनो बेलस्रि । बरʼनि दोरोहोम , बरʼनि राइजो - गासैबो मुगासे उनावनो अराय दिननि थाखाय गोमा लासिगोन ! ( दुखु ) 
बेलस्रि : बिदिब्ला तुलारामनि आखाइयाव बरʼ सान्थ्रिफोरखौ खोख्लैनाय जामारबाय आदा ? 
खोमदोन : खोख्लैनायलʼ नङा बिनानाव ! लोगो लोगो बरʼ हारिनि इयुननि खाफालाव गोसोम जोमैया साग्लोबफैबाय । लैहोर लैहोर बरʼ आरो मनिपुर सान्थ्रि लानानै तुलारामा बे अन्दर हाबफैगोना बावला । बिनि बिखा फोर्दान गोरोग्दाव मिनि गाग्लाबनायाव बे अन्दारा गोमसारगोन अन्दरनि गोग्गोम खामफाफ्रा मावगोन , आगु राजाफोरनि बिखाया बाग्दावखांगोन । थांदो बेलस्रि ! नों सोमबोरनि गोसोखौलʼ फिदिंनो जागाहैदो । आं थांनोसै - - महाराजा थिन्नाय हाबाखौ मावफुंनो । 
[ खोमदोना खर ओंखारलाङो । बेलस्रिया गिलिर गोसोजों सिङाव थाङो । ] 
नुगाब्रै
[ इराग्दावनि अन्दर । इराग्दावा गावनि अन्दरनि गुवार खामसालियाव उस फिस गोसोजों थाबायग्लांदों । गोडानाव फहेरादारनि ' सामोल हो ' - - होन्नाय गोलाव गोलाव राव हुरा हुरा खोनायो । हर गेजेर - अख्राङाव अफाफोर गैया । . . . . खोमदोना हाबनानै खुलुमो । राजाया बाग्लावनाय बादि जायो । . . ] 
खोमदोन : ( गोसो गिलिद ) महाराजा ! 
इराग्दाव : खोमदोन - - ! नों ? मा जाखो खोमदोन दावहानि ? 
खोमदोन : महाराजा - ! ( गसङो ) । 
इराग्दाव : बुं बुं खोमदोन ! मा जाखो मानो नों दावहानिफ्राय फैखो ? 
खोमदोन : ( दुखु ) मा जाबावनो महाराजा ! आं गोसोआव जायखौ सानदोंमोन बेयो जाबाय । . . . . बरʼनि गोहोनि नेर्सोन बे कासार हादरा गाबोन सान गोर्लैनि लोगो लोगो बे भुमनिफ्राय गोमोर लांसिगोन महाराजा ! 
इराग्दाव : बे मा राव खोमदोन ! नों मा बुंखो ? 
खोमदोन : मा खालामनो महाराजा ! तुलारामा गावनि सिमांखौ जाफुंहोनो मनिपुरजों लोगो लाबाय आरो बेनि गासैबो सान्थ्रिफोरानो बिजों थांफा जोबबाय । 
[ इराग्दावनि मोखाङाव रागा - दुखु ] 
इराग्दाव : आरो नों बरʼ सान्थ्रि गाहाय जानानै दावहा थिलिनिफ्राय जिउ लानानै खारबोबाय - नङाना ? 
खोमदोन : दावहायाव सुथुरखौ गिनानै खारनो बे खोमदोना सोलोङाखै महाराजा ! नाथाय मावजिया जेब्ला मोसा जानानै मोसा खालामग्रा जानो होबोयो होमब्ला बे खोमदोना जिउ होनानै मा जानो महाराजा ? 
इराग्दाव : ( माबा साननानै ) उ ! तुलाराम ! फोथायखेबसे ! ! हारिनि सावसिफ्राय गʼनाय नङा नों तुलाराम ! . . . . बरʼनि खाफालाव बेसो दंमोनना खोमदोन ? 
( गाबहां ) । 
खोमदोन : बरʼनि खाफाल नङा महाराजा ! जोंनि गोरोन्थियानो , बरʼवा गावजों गाव मिथिसʼनो आरो सानसʼनो रोङैयावनो जों गावनि खाफालखौ जानानै लाबाय । आरो बरʼवा गावनि बे गोरोन्थिखौ जुगे जुगे नाजाब्लाबो सुफुंनो हानाय नंलिया ! 
इराग्दाव : नङा , बे जानो हाया खोमदोन ! जों नाजागोन । दा नङा देनां , खेबसेजों नङा खेबनैजों जों जुजिगोन ! थेवबो - थेवबो खोमदोन आइ आफामोन दालांनाय बरʼ राइजोखौ , बरʼ बिमाखौ जों मालायनि आथिं सिङाव दोननो हाया । जों गोदान गोहोजों , गोदान गोसोजों फोथायखेबसʼनि साजा होगोन ; हारिनि गाज्रि मुंखौ खोमोरगोन : आरो - आरो . . . । 
खोमदोन : गोसोखौ हमथा महाराजा ! दुखु खालामनायनि सम नंलिया । राज उलाफादाव सुथुरफोर हाबफैगोना बावलिया । अन्दरखौ गारनायनि सम फैबाय । 
इराग्दाव : नों नों मा बुदों खोमदोन ! आं अन्दरखौ गारनो ? बे जानाय नङा खोमदोन - ! इराग्दावा बे अन्दराव थानाय गावनि आगु राजाफोरनि निस्थार जिउखौ सुथुरनि गेजेराव दोननानै सिखाव बादि खारखोमानो हानाय नङा । 
खोमदोन : नों हानांगौन महाराजा ! नों थांनानै थानांगोन । 
( बेलस्रिया खर हाबफैयो ) 
बेलस्रि : ( हाबनानै ) सुथुरफ्रा फैगौ महाराजा ! जों अन्दराव थानाया मोजां नंलिया । 
इराग्दाव : नोंबो बुंफाबाय बेलस्रि ! आंखौ बे अन्दरनिफ्राय खारनो ? . . . जाय इराग्दावा बरʼनि धोरोम आरो खान्थिनि गिरि , बिनि फंसे खोथायावनो गिदिर - उन्दै बयबो गंग्लायो - बे इराग्दावा दिनै गावनि हादरनि गावनि अन्दरनिफ्राय हर गेजेराव रावबो लाबानो सिखाव बादि ओंखार लांनांगौ जादों । मानसिनि खाफालाव बिब्दिनो लिरनाय थायो नङाना खोमदोन ? ( मोदै ) । 
[ बयबो गाबो । गोजानाव ' मारजितसिंनि जै ' सान्थ्रिफोरनि हʼब्रानाय । ] 
खोमदोन : ( मोदै हुगारो ) महाराजा ! 
इराग्दाव : खोमदोन ! आं बेखौ दाबो मिथिसʼनो हायाखिसै - - नोंसोर आंनि दुखुवाव मानो मोदै हुगारो । नाथाय आंनि बिसि - फिसा , फंबाइ - बिनानाव बिसोरथʼ रावबो आंनि दुखुनि समाव मोदै हुगारा ! 
बेलस्रि : ( गाबनानै ) बिसोर महाराजानि आंगो नङा महाराजा ! बिसोर हारिखौ फाननो सानग्रा फोथाय खेबसʼसो । 
इराग्दाव : आंबोथʼ फोथायखेबस बेलस्रि ! फोरजा फिसाखौ आलो आलो खांनो होन्नानै , बरʼ बिमाखौ मोजाङै बेंनो होन्नानै लानाय आंनि समायखौ आंबोथʼ लाखिनो हायाखिसै बेलस्रि ! हारिनि खाथियाव आंबोथʼ फोथाय खेबस , आफा - आदामोननि सिगाङा आंबोथʼ फोथाय खेबसʼ । 
खोमदोन : महाराजा गावनि समायखौ लाखिनो नाजानायखौ एसेल खालामाखै महाराजा ! 
इराग्दाव : नाजादोंमोन खोमदोन नाजादोंमोन ! नाथाय हायाखै ! आरो हायाखै होननानैनो आं दिनै बयजोंबो मिनिजादों - - मुगैजादों । आं राजा जानायखौ रावबो लुबैया । 
बेलस्रि : महाराजा ! जों बिब्दि थानाया . . । 
इराग्दाव : हामनाय नंलिया नङाना बेलस्रि ? आं बबेयाव थांनागोन खोमदोन ? 
खोमदोन : मान सान्थ्रि गाहाया जोंनो हेफाजाब होगोन महाराजा ! 
इराग्दाव : खोनाबाय बेलस्रि ! आं माननि सान्थ्रि - गाहाय आलुमिंगिनाव थाहैनांगोन । सानसे - बेलासे बिबो आंनि सुथुरमोन । नाथाय बिनिनो हेफाजाबाव इराग्दावा दिनै राहा मोनगोन - गोदान गोहो , गोदान गोसो लानानै जुजिफिनगोन ; राइजो मोनगोन , रां - खावरि मोनगोन - फोरजा , बिसि - फिसा गासैबो मोनगोन । 
खोमदोन : महाराजा ! बोथोरा बावद्रायबाय । 
इरादाव : नों आंखौ दोननानै फैला खोमदोन ? 
खोमदोन : आंखौ निमाहा हो महाराजा । बे बान्दानि हाबाया दाबो जोबाखै । जिउ थांजासिम हारिनि आरो महाराजानि मावनांगौ हाबाखौ बे बान्दाया मावलांनांगोन । 
इराग्दाव : खोमदोन ! आं नोंखौ बेसेबां दिन बेसेबांबा खोथा लानानै गोसोआव दुखुखौ बावजोबदों । . . . इराग्दावा कासारनि महाराजा नंलिया । बियो गावनि राइजो , गावनि बिसि फिसा , नʼ - बां गासैबो खोमानानै निखावरि जानानै मालायनि अननाय नागिरनो आगान सुरबाय । ( गाब्बो ) बिहा रावबो गैला खोमदोन , रावबो गैला । 
[ बयबो गाबो । बेलस्रिया राजानि आखाइ हमनानै बोलाङो । खोमदोना मोदै हुगारनानै गसंनानै थायो । दसे उनाव गम्भीर सिङा हाबफैयो । ] 
गम्भीर : ( हाबनानै ) हा : - हा : - हा : ! बरʼ राजनि सान्थ्रि गाहायनि मेगनाव मानि मोदै ? नाथाय गम्भीर सिंनि गोसोखौ बे मेगननि मोदैजों फोजोननो हानाय नङा सान्थ्रि गाहाय ! हागौ थंसांखौ हम , आरो हाया अन्दरनि लामाखौ हगारनानै हो । 
खोमदोन : दुखुजों मेगननि मोदै हुगारदों होननानै दासान नों असिद खोमदोननि गोसोआ बायबाय होननानै । 
गम्भीर : बिदिब्ला नों कनुङाव हाबनो होनाय नङा ? 
खोमदोन : बरʼ राजानि बे निस्थार अन्दारा सुथुरनि आथिंनि आफाखि गोग्लैनो थाखाय नङा गम्भीर सिं । दिनै बरʼनि गोहोआ सेरेखाय - बेरखाय - नङाब्ला नों बादि असिदा खोमदोननि सिगाङाव गसंफैनो हायामोन । 
गम्भीर : एफाग्राब थिफुद्ला ? थैनोखौनो लुबैमारदों नों ? बिदिब्ला फै , गम्भीर सिंनि थांसाङावनो होफैदो जिवा ( थुंग्रि दैयो ) । 
खोमदोन : सामोल हो ! ( थुंग्रि ) मालायनि गोहोजों माखौ देरगादों । 
[ दावहा नाङै नाङै ओंखारलाङो । एसे उनाव सिङाव खोमदोननि थैनायनि हब्रानाय । गम्भीर सिङा थुंग्रियाव थै लानानै ओंखारबोफिनो । ] 
गम्भीर : हा : - हा : - हा : ! लमन खुम्बीबा - लमन खुम्बीबा ! लाजि फोनांनायनि खिथिर - । हा : - हा - ! 
[ फारसेथिं खर ओंखारलाङो । ] 
खोमदोन : आं हायाखिसै आंनि समायखौ लाखिनो हायाखिसै महाराजा आंखौ निमाहा होदो ! आं ! आं ! ! . तुलाराम ! नों हारिखौ फानबाय ; बरʼ राइजोखौ खोमोरनो नागिरनाय नोंनि आखुवा बरʼनि गेजेराव जेब्लाबो मुगैथाव जानानै थागोन तुलाराम ! थांनोसै जोनोमफुरि ! थांदो कासारनि फोरजा ! थां नों - सै । ( थैयो ) । 
खौरां गाथाम
( नुगासे ) 
[ हर थौबाय । सा कासारनि थानादारनि नʼ । सोमबोरा जनानै जौ लोंदों । गंसे गोजौ खामफ्लायाव जौ दिंग्रि आरो जौ लोंग्रा खुरि । ] 
सोमबोर : ( लोंनानै ) फारिया ! 
फारिया : ( ओंखारनानै ) फारियाया नांब्लानो गुरब्ला गोरा ! 
सोमबोर : जौ फारिया जौ लु । 
फारिया : ( लुखांनानै ) खोथा दोंसेमोन गोरा , खोमा होयोबोला । 
शोमबोर : दोंसे नङा फारिया - दोंनैखौनो बुं - । 
फारिया : मा बुंनो गोरा ! हर जाब्ला एमपौ - एनला , दावमा - दावसा गासैबो उन्दुयो । हरा थौबायमोन गोरा । दिनैनि हरखौ खोमायोब्ला गाबोन बे हरखौ बबेयाव मोनलायखो , गोरा ? मेगना लिंबायमोन माथो गोरा । 
[ मेगन हुफ्लेयो आरो सियायो । ] 
सोमबोर : आंनि थाखाय दिनैनि हरा उन्दुनो थाखाय नङा फारिया । 
फारिया : मानो गोरा ? 
सोमबोर : मानो गोरा मानो गोरा । नों सासे मोसौ फारिया ! 
फारिया : बेथʼ गोराया बुंब्ला जानांगोनानो ! 
सोमबोर : बुंनायसाय फारिया , खोमसि हरनि उनाव मा जायो ? 
फारिया : खोमसि हरनि उनाव सोरां गोरा आरो खायफानि थाखाय खोमसि सिनसो जायो । दा गोरानि थाखाय मा जागोन बेखौ आं माब्रै बुंलायखो ! 
सोमबोर : मोनथिबाय फारिया ! सोमबोरनि थाखाय खोमसिया जेब्लाबो फैनाय नङा । दिनैनि बे खोमसि हर जोबनाय लोगो लोगो सोमबोरनि गोदान जोनोम फारिया गोदान जोनोम । 
[ जौ लोंङो ] । 
फारिया : बे माब्रै जालायखौ गोरा ? मानसिया थैयाब्ला माब्रै जोनोम लाफिनलायखो ! 
सोमबोर : नों मोसौ फारिया ! मानसिया थैयालाबानो खाफालजोंबो गोदान जोनोम लायो मोनथिगौ ? 
फारिया : ( सियायो ) मोनथिबाय गोरा ! 
सोमबोर : ( जौ लोङो ) मा मोनथिखो ? 
फारिया : गोराया जोनोम लागोन । 
सोमबोर : माबादि जोनोम ? 
फारिया : गोराया उजिगोन । 
सोमबोर : मा बादि उजिगोन ? 
फारिया : गोदान उजि । 
सोमबोर : मोसौ ! फारिया । ( दाद्रि ) । 
फारिया : मोसौ ! ( गियो ) । 
सोमबोर : औ मोसौ ! नों थां ! थां ! ! थां ! ! 
[ गसङो ] 
[ फारियाया थां होनगाफा बाग्दावगाफा जायै जायै सिङाव गिनानै हाबो । ] 
. . . एसे उनाव सान्थ्रि लानानै तुलारामा हाबफैयो । . . . 
तुलाराम : सोमबोर ! 
सोमबोर : तुलाराम ! नों मा खौरां लाबोखो ! 
तुलाराम : नोंनो राइजो होनो फैदां सोमबोर ! 
सोमबोर : ( रंजायो ) नंमारगौ तुलाराम ? बिदिबा आं राजा जामारबाय ; आं कासार राइजोखौ मोनमारबाय ? आं नोंखौ मा होन्नानै फुजिबावनो तुलाराम ? 
तुलाराम : नों तुलारामनो जेबो होनाङा सोमबोर ! तुलारामा गावनि लामाखौ गाव खालामगोन । सान्थ्रिफोर ! मा नायखौ थांदो बिनो मालाय गानहो हैदों । । 
सोमबोर : नंगौ सान्थ्रिफोर ! माबार मालाया आंनि गोदोनायाव गानहोफैदों । 
[ सान्थ्रिफोरा बिबारनि माला फाननाय जिनज्रिजों सोमबोरखौ हमख्रʼबनानै खायो । ] 
हु - ! आंखौ मानो खाखो तुलाराम ? 
तुलाराम : हा : - हा : - हा : ! तुलाराम होनाय राइजोनि राजा जानोबा बिब्दिनो आखायाव माला गाननांगौ सोमबोर । 
सोमबोर : ( रागा ) तुलाराम ! नोंनि गोसोआ एफाग्राब गाज्रि ? नों फोथायखेबसʼ तुलाराम - नों फोथायखेबसʼ । 
तुलाराम : तुलाराम गावनि लामाखौ गोथों खालामनो नाजादों सोमबोर । बेनो तुलारामनि साननाय । सान्थ्रिफोर ! लाबोदो खाजानायखौ । ( थांहां ) ! 
[ बे समाव मान सान्थ्रि - गाहाय आलुंमिंगिया सान्थ्रिफोर लानानै हाबफैयो । ] 
आलुमिंगि : ( हाबनानै ) बोलो गैयै सासे मानसिखौ जौनि फाखʼनाव खोख्लैनानै इनाय खनाया जोहोलावनि धोरोम नङा अगेन ! 
तुलाराम : सोर नोंलाय गोदान जोहोलाव ? तुलारामनो जोहोलावनि धोरोम खिन्थाफैनाया ? 
आलुमिंगि : हा : - हा : हा - ! आसामनि बारहुंखा आलुमिंगिखौ दाबो सिनायाखै नों ? जाय आलुमिंगिखौ खोनायोब्ला बयनिबो थैया सुग्लायो , जायखौ नुयोब्ला राजा - फोरजा खरʼ फाहायो बेखौनो नों दाबो सिनायाखै ? सिनायनानै ला हारिनि हांगार ! दिनै आलुमिंगिया अन्नानै नोंनि सिगाङाव । 
तुलाराम : एफाग्राब देरगानो नाङा अगेन - तुलारामनि सिगाङाव । आसामाव खालामनाय इनाय अगेन हाबानि बान्था होनो मोन्नानै दिनै तुलारामा गोजोनगोन । थुंग्रिया हम , नङाब्ला लामाया हʼगार । 
आलुमिंगि : थुंग्रि हमनो थोननो नाङा नों जोहोलाव । बियो थुंग्रि हमनानै असित फोथायखेबसʼनि साजा होनो बे हादाराव फैदों । बियो आसामाव थै बोहैहोगोन - नोंसोर बादि असित जोहोलावनि सहʼ गोथैनि बिखायाव गसंनानै - आलुमिंगिया गरोग्दाव मिनिगाग्लाबगोन । 
तुलाराम : रावजों गोहोखौ दिन्थिनाय जाया असित । सान्थ्रिफोर ! अनागारि मानफोरनि जिउखौ लादो । ( थुंग्रि ) । 
आलुमिंगि : बिदिब्ला फै बरʼ जोहोलाव ! आलुमिंगिनि गोहोखौ आनजाद लाफै । ( दानथेयो ) । 
[ बयबो दावहा नाङो । एसे उनाव तुलाराम आरो बिनि सान्थ्रिफोरा फावसायलाङो आरो सिङाव हाबलांजोबो । ] 
( मिनियो ) बेयो बे जोहोलावनि गोहो ? बेलʼ गोहोखौ लानानैनो देरगायो नों तुलाराम ? ( सोमबोरखौ ) फैदो फंबाय ! नोंखौ आं नोंदानि अन्दाराव लांनो होननानैनो फैदों । ( खानायखौ खेवो ) । 
सोमबोर : नोंनि बे अननायनि बान्थाखौ आं जेब्लाबो सुफुंनो हानाय नङा जोहोलाव । 
आलुमिंगि : आं जोहोलाव फंबाय ! दुखुवाव गोग्लैनायखौ हेफाजाब होनाया आरो इनाय अनगारिखौ साजा होनाया बयबो जोहोलावनिनो हाबा । आसामनि मानसिफोरनि मेगनाव मान सान्थ्रि गाहाय आलुमिंगिया अननाय गैयै , अन्थाइ बिखा - अनागारि । नाथाय जानांगौखायनो बिब्दि जानांदों फंबाय ; बिहाबो गोसो मोनसे दं - जाय गोसोआव अननायनि दैमुवा बोहैदों । 
सोमबोर : नोंगौ जोहोलाव ! नोंनो नंगुबै जोहोलाव । नों जोंनि नुसʼयै मालाय हारिब्लाबो जोंनि बेसे खाथिनि आंगो जानानै जोंनि खैफोदाव गसंफैदो ! 
आलुमिंगि : बेफोरखौ बुंनो नांला फंबाय । आलुमिंगिया गावनि हाबाखालʼ मावदों । दिनै बियो आसामनि राजखान्थिखौ आनजाद लागोन ; माननि राजखान्थिखौ फोरोंगोन । दिनै आलुमिंगिनि हेफाजाब इराग्दावा गावनि राइजोखौ मोनफिनबाय । फैदो फंबाय ! नोंदानि अन्दराव नोंबो थाफैदो । 
सोमबोर : बिदिब्ला आदाया गावनि राइजो - गावनि अन्दरखौ मोनफिनबाय ? तुलारामनि खोथायाव आं आदाखौ मिथिसʼवाखैमोन । आं बेनि गोसोआव दुखु होदोंमोन । 
आलमिंगि : असितिनि फाखʼनायाव गोग्लैब्ला बयबो असिति जायो फंबाय । . . . तुलारामनि गोहोनि आनजाद मोनबाय । बेनिफ्राय मनिपुर आरो इंराजनि गोहोनि आनजाद ! हा : - हा : हा : - ! . . फंबाय फैदो फै ! 
[ सानैबो ओंखारलाङो । ] 
नुगानै
[ हर थौबाय जेरैबो सिरि । राजअन्दरनि गुवार खामसालियाव अखाफोरनि सुदेम सोराङा नांफैदों । इराग्दावा खामफा सेरनि जग्रायाव जनानै सिरियै गोसो गिलिरै माबा सानदों । गोजानाव सोरबा खननाय मेथाइनि देंखोआ रोमै रोमै रिंखांबोयो आरो लासै लासै गोजानाव गोमालांफिनो । ] 
मेथाइ
मेंसुला आय नों - - 
खानानै बादारि नाव - - 
निजोम गोथोनाव
माथो दं नोङो उन्दुनानै ! 
सिखांदो बादारि सिखांदो नों , 
मेसुला नोंहादि साना गैला , 
बिरबोगौ जोमैया - - 
खोमसिया साग्लोबबोगौ - - 
सिखांदो उन्दुनो समा गैला । 
नुदों नोङो आयʼ गाथोन सेराव , 
गोमोहाब गोसोजों सिगां बेसे ; 
नाथाय जालिया जानो हालिया , 
सिखांदो उनदुनो समा गैला । 
[ एसे उनाव बेलस्रिया फैनानै राजाखौ खुलुमफैयो । ] 
बेलस्रि : मराराजा ! 
इराग्दाव : बेलस्र ! सोर खनदों बिब्दि हर गेजेराव ? सोरनि बे रैसुमै रावा ? 
बेलस्रि : दैमानि गाथोनाव सोरबा बादारिया खनदों जानांगौ महाराजा ! 
इराग्दाव : बेसे गोदै , बेसे आंगो बेयो आंनि बेयो गोसोआव : " सिखांदो उन्दुनो समा गैला - ! " नाथाय इराग्दावा दिनै जिउनि लैथो गेजेराव दैथुनजों बुस्रोम जानाय राहा लामा मोनै गोजावनाय । खोमसि बिलिफाङाव लोगो गोमानाय दावा गावनि बासा नागिरनानै अखरां बिखायाव उरां - फारां बिरग्लांनाय बादि गोदाव सोराव ! . . 
बेलस्रि : हरा थौबाय महाराजा ! अन्दर सिङाव जिरायहैदों । 
इराग्दाव : अन्दरावबो सुख गैया बेलस्रि ! बेबो मालायनि अन्दर । 
बेलस्रि : मानो महाराजा ! बेदि बरʼनि नेर्सोन ! बरʼ राजानि जुगामि अन्दर । 
इराग्दाव : नंगौ बेलस्रि ! नाथाय बरʼनि अन्दरावबो इराग्दावा थांनो गोहो मोना । दिनै इराग्दावा राजाब्लाबो राइजो गोमाजानाय राजखान्थि थुंगिजानाय इंराजनि गोसो सुफुंग्रा बायखानाय बान्दाबोलʼ । 
बेलस्रि : मा खालामनो महाराजा ! जोंनि बरʼनि नʼनि सुनियानो बरʼनि खाफालखौ जाबाय । जों माननि हेफाजाब लानाङामोनब्ला , मानजों इंराजनि इयान्दाबुवाव राइज्लायनानै मोनसे रानाव गोरोबलाया मोनब्ला बरʼ राइजोआ इंराजनि आखायाव थांनाय नङामोन महाराजा । 
इराग्दाव : ( माबा साननानै ) इयान्दाबु - ! नों बरʼनि खान्थि , बरʼनि राइजो मोनैग्रा बरʼनि हारिनि बरʼ बिमानि दाब - दाब दुखुनि दाउदाब । नों दाइनि इयान्दाबु - ! नों बरʼखौ मनʼग्रा दाइनि ! ! 
[ इराग्दावा बुङै बुङै खर हाबलाङो । दासो सिरि । एसे उनाव बेसेबा गोजाननिफ्राय मासे गराय खारबोनाय सोदोब खोनानो मोनो । बे समाव इन्दुप्रभाया सिखावै हाबफैयो । बिनि मोखाङाव मानिबा मोनसे गिदिर फाव फान्दायनायनि गाब ! बियो सोरजोंबा नुजानो गिनानै खामफा सेराव थाखोमादों आरो गरायनि सोदोबखौ खोनासंदों । गयायनि सोदोबा बारानिफ्राय बारा जाबोनानै अन्दर सेराव सिरि जाफैयो । इन्दुप्रभाया गोद्ना फोलावनानै नायहरो आरो गारामा हमथानानै गाबज्रियो । ] 
इन्दुप्रभा : इनावनिपा ! इनावनिपा . . . . . . 
[ गम्भीर सिङा सिखावै हाबफैयो । ] 
गम्भीर : इन्दु ! 
इन्दुप्रभा : [ अन्दर सिङाव आसि खिन्थिनानै ] थां बेनो थार बोथोर । जोंनि लाजिनांनायनि फिन साजा होनो बेनो समा । थां - आवगायलां ! थां - - थां - - ! 
गम्भीर : बेनो जागोन ! ( थुंग्रि बोखरनानै आखायाव दैखाङो आरो अन्दर सिङाव लासै लासै हाबलाङो । ) 
[ इन्दु प्रभाया बाइजोआव ओंखारलाङो । ] 
[ दान्दिसे उनाव अन्दर सिङाव सोमबोरनि गोबारै हʼब्रानाय । ] 
सोमबोर : आ : - ! आदा - ! ! 
[ इराग्दावा मुब्रुं - मुब्रा ओंखारबोयो । ] 
इराग्दाव : सोर - सोर - ? सोमबोर - ! सोमबोर - ! ! 
[ सोमबोर थानाय अन्दर बाहागो फारसे हाबलांफिनो । सिङाव गम्भीर आरो इराग्दावनि हʼब्रानाय । ] 
गम्भीर : नों दानिया बबेयाव गʼबावनो । 
[ सुनायनि सोदोब ] 
इराग्दाव : आ : - ! आ : - ! ! 
गम्भीर सिं नों - ? गम - भीर - सिं - ! ( थैयो ) । 
गम्भीर : हा : - हा : - हा : ! लमन खुम्बीबा , लाजि फोनांनायनि खिथेर । हा : - हा : - ! 
[ एसे उनाव गम्भीर सिङा इराग्दावनि थै गʼनाय खरʼखौ लानानै ओंखार बोयो । आग्दा आखायाव थै नांनाय उदां थुंग्रि । बियो नायथिं नायथा खालामनानै खर ओंखारलाङो । बाइजोआव गराइनि सोदोब - गोबारै उनाव फिसानिफ्राय फिसा जालांनानै गोजानाव गोमाहैयो । इन्दु प्रभाया बे समाव हाबफैयो आरो गोजोन मोखाङै गराइनि मोखाङै गराइनि सोदोबखौ खोनासंबाय थायो । ] 
नुगाथाम
कासारनि राज उलाफाद
[ बरʼ राजानि अन्दर फारसे । बेवहाय इंराज कमिसनारनि गिदिर जुथुमनाय जादों । सारि सारि फोरजाफ्रा जनानै दं । गेजेराव कमिसनार जनो सेयार टेबिल फजʼदों । फारसे सेराव तुलाराम आरो गम्भीर सिङा जनानै दं । ] 
. . गोजानाव द्राम आरो बिगुल गाबलांदो । एसे उनाव हाबिलदारा हाबफैयो । . . 
राखाउ : ( हाबनानै ) राइजोफोर ! जोंनि कमिसनार हुजुरा फैगौ । बिथाङा बेवहाय फैनाय लोगो लोगो बयबो गसंनानै था आरो हजुरा जनो थोनागौ मानि रावबो दाजग्रो । 
[ राखावा फारसेथिं गसंनैनै थायो । द्रामनि सोदोब खोनायो । देसे उनाव डेभिद स्कट आरो उन - उन के : निउ हाबफैयो । हाबनाय लोगो लोगो राखाउवा सालाम होयो । बयबो फोरजाया गसङो । . . स्कट साहाबा हाबनानै मिनिस्लु खालामो आरो आखाइ दैखांनानै बयखौबो जनो थोनो गावबो जयो । के : निउ बिला सेराव गसङो । ] 
डेभिद : ( जनानै ) Yes , Captain ! 
के : निउ : Your Excellency ! 
डेभिद : Hear me . 
[ के : निउ बिला डेभिदनि खाथियाव फैयो आरो डेभिद बुंनाय रावखौ खोनासङो । डेभिदा तुलाराममोनखौ नायहरनानै सिरि सिरि बुङो । ] 
Yes Captain , there are some rascals who have come to study us . Their very faces and movements will tell you that their intention is not good . Mark them with attention . 
[ तुलाराममोनखौ निउ बिला मेगन खʼनाजों नायहरो । ] 
के : निउ : Yes , your Excellency ! 
[ गावनि जायगायाव गसंफैफिनो । ] 
डेभिद : Now Captain ! let us proceed with our business . 
के : निउ : Thank you , your Excellency ! 
( हाबिलदारखौ ) आउ हाबिलादार ! जोंनि हाबाखु दा मावनो जानांसिग । 
राखाउ : गोबाव खालामनानै माथो जाबावनो हुजुर ! मावनांगौ हाबाखौ माबार मावनायाबो गाहाम । ( राइजोफोरखौ ) राइजोफोर ! राज्लायनांगौ बाथ्राया दानिया जानोसै बयबो सिरि थादो । 
के : निउ : फोरजाफोर ! His Excellency Hon ' ble Commissioner Devid Scott आ दानिया गाननो Declaration , I mean , फासावनांगौ बाथ्राखौ फासावनाय बुंनेसै । 
[ बबयो आफा खरबो । कमिसनारा मिनिस्लु जानानै गसङो । डेभिदा आखाइ दैखाङो , बयबो सिरि थायो । बियो उनाव आवगायलांनानै थोन्नानै लाबोनाय लाइजामखौ बेखेवो आरो बयखौबो खेबसे नायहरनानै फरायो । ] 
डेभिद : ( फरायो ) Dear and faithful people of kachar ! I am setting my tears to tell you , although it is known to you , that your most beloved king Maharaja Iragdao , who was the source of your hopes and aspiration and whom the other races honoured very much by addressing him - His Highness Gobinda chandra , is now no more . You know , some conspirators some knaves of Kachar assacinated him and his brother sambar . I am extremely sorry for their surdden and tragic death , and we shall try to detect and punish the wrong doer . 
Now , as Maharaja Iragdao has got no inheritor , the policy of our Doctrine of lapse forced us to take kachar state under our administration for the safegurd of the state its people . From to - day , this state will be under the rule of the british empire and you will be the subjects of the Britsh Emperor , you need not think of the . You will get peace and security under our administration . We will try to safeguard your right , your religion , customs and traditions . 
[ बुंनानै गावनि जायगायाव जʼयो । बयबो आखाइ खबो । बेनिफ्राय के : निउबिला आवगायाव गसंफैयो आरो बुङो । ] 
के : निउ : जेंनि कमिसनारनि बुंदां - कासारनि अनथाव फारजाफोर ! आंनि बुंनो मोदै जाबाय कासारनि राजा महाराजा इराग्दावा जाय इराग्दावा नांसिन राहानिगिरिमोन , हिन्दुफोरा जायखु फुजिनां गʼबिन चन्द्र होनाय मानियुमोन , बे दिनै सोरबा गाज्रि मानसिफोरजों बुथारजाना जाबाय ! बेनि लेखा लेखा बेनि फंबायाबो बुथार बाजाय । बेसिन बेबादि tragic , I mean दुखु नांनाय थैनायखु दुखु मोनबाय होनानै कमिसनार साहाबनि बुंदां । बुथारग्रा फोरखु जें हमनाजागुन - बिसोरखु जोंनि साजा हगुन । नाथाय दा मा ख्लामनु ! महाराजा इराग्दावनि Inheritor , I mean , फिसा - फिसु गेयैखाय जोंनि Policy , I mean , राजखान्थिनि दंनाय जोंनि मोजां नाइनु बे कासार राइजोखौ लानाय जाबाय । 
[ बे समाव तुलारामा रागाजों माबा बुंनो गसङो । जेभिदा थाब राव होयो । ] 
डेभिद : No ! not now . 
[ तुलारामा रागाजों जʼफिनो । के : निउबिलआ बुंफिनो । ] 
के : निउ : दा कासार राइजोआ इंराजनि जाबाय । निंसारनि जेंनि फोरजा जाबाय । निंसारनि दुखु ख्लाम नाङा . जेंनि फोरजानि peace , I mean , सान्थिनि थाखाय , गोजोननि थाखाय , उर धोरोम खान्थिनि थाखाय सानगुन । बेखुनो बुंदां जेंनि कमिसनार साहाबा । 
[ तुलारामा रागाजों गसङो । ] 
तुलाराम : नाथाय आं मोनसे खोथा बुंनो सानो केपटेन निउबिल ! कासारनि राजाहा फिसा - फिसौ गैया जानो हागौ , नाथाय बेनि फोरजाया दाबो जोबाखै ! बावनानै दाथां साहाब ! कासाराव राजा गैयाब्लाबो बेवहाय दाबो राइजो खुंनो गोरों मानसिया जोबाखै । 
[ साहाबफ्रा रागा जोङो । ] 
डेभिद : ( रागा ) Then what you are going to say ? 
के : निउ : बिदिब्ला निंनि बुंनो लुबै ? 
तुलाराम : आंनि बुंनो साननाया रोखा रोखा साहाब । बरʼ राइजोखौ बरʼनि आखायाव होफिननांगौ । साननानै नाय साहाब ! दाबो महाराजा इराग्दावनि रानि इन्दुप्रभाया थांनानै दं - एबा कासारनि राजा जाथाव जोहोलावफ्रा बे राइजोआव बायहाजार दं । 
गम्भीर : ( गसङो ) आंबो बेखौनो बुंनो सानो सान्थ्रि गाहाय ! कासारनि रानि इन्दुप्रभा थासान्दियाव . . . । 
डेभिद : ( होनथेयो ) That I know . But she is not the inheritor of the king of Kachar . she has got no royal blood . 
के : निउ : बे माब्रै जानां ! रानि इन्दुप्रभा और मालाय मानसिफ्राथʼ राजाने जिलैनि नङा - राजाने blood , I mean थिइ गेइया ! 
तुलाराम : राजानि थैखौ रावबो जोनोमनिफ्रायनो मोनबोआ साहाब ! राजा जाब्ला थैया गावनो फैयो । 
डेभिद : Oh I see ! then you want to become the king of Kachar ? 
के : निउ : बिदिब्ला निंनि कासारनि राजा जानो लुबै ? 
तुलाराम : आं राजा जानो लुबैनाय लुबैयै बाथ्राखौ बुंनो थाङाखै साहाब । नाथाय कासारा बरʼनि बेवहाय बरʼवानो राजा जानांगौ । 
के : निउ : और - बेखौ ख्लामाबा ? 
तुलाराम : बेनि थाखाय बे थुंग्रिखौ हमनो तुलारामा बावनाय नङा साहाब ! ( थुंग्रि बोयो । ) 
गम्भीर : आरो आंबो बेनि थाखाय बे थांसांखौ हमनो वकश्वाम खालामो । ( थुंग्रि दैयो ) 
[ डेभिदा रागाजों सिखाङो ] 
डेभिद : What ? Then you are going to fight with us isn ' t ? Captain drive these knaves from here . 
के : निउ : That will do your Excellency . 
[ रिभलभार बोखोयो आरो तुलाराम मोननि खारथियाव आवगायलाङो । 
- Hands up , and get out from this place . 
निंसिनि आखाइ दिखां और - बे जायगा गार । 
[ तुलाराम मोनहा गिनानै आखाइ दैखाङो आरो फासय फासय ओंखारलाङो । के : निउबिला रिभलभारखौ फाथिनानै दरखांसिम होलाङो । दरखं मोनब्ला राखावा गावनि रिभलभारखौ फाथिनानै गोजानाव होलाङा । निउबिला आगोलनि जायगायाव गसंफिनो । ] 
डेभिद : Remenber captain ! ' Divide and rule ' - this will be the best policy in Assam . Now ley us finish here . 
के : निउ : es , Your Excellency ! ( राइजोफोरखौ बुंहरो ) जोंनि जथुमनाया जोबबाय । दानिया बयबो गसंनाय जानोसै ( बयबो गसङो ) । जेभिदा गसंनानै बुङो । ) 
डेभिद : Long live Great Britain ! 
के : निउ : Long live Great Britain ! 
डेभिद : 
[ लोगो लोगो बिगुल आरो द्रामनि सोदोब । ] 
[ फैसालि गोग्लैयो ] 
राजा इराग्दाव

( आसामनि सिमा जिंनि पाटकाइनि सारि सारि हाजो । हानजा हानजा मान सानथ्रिफोर दावबोदों , गोमोरलांदों । उनाव आरो आलुमिंगिया थुंग्रि दानलायनानै फैयो आरो नांज्लायो । 
फुकन : अनागारि मान ! 
नंखाय गोहोखौ लानानै
सानदों नामा गाग्लोबनो
असम राइजोखौ 
हानाय नङा फेलें नोंनि
गोसोनि साननाया । 
बिमानि अनगायाव जोबाखै जोहोलाव
दाबो असम हादराव । 
थां - थांफिननो हागौ नों दाबो । 
गावनि राइजोआव
दंबोला थांनो गोसोआव । 
( थुंग्रि बोख्लायनानै लाज्लायो ) 
आलुमिंगि : हा : हा : हा : 
' दंबोला थांनो गोसोआवʼ । 
सानो नामा जिउजों गेलेग्रा
सान्थ्रि गाहाय आलुमिंगिया
थैनोखौ गिनानै फैदों
बे राइजो फैदों
थैनोखौ गिनानै फैदों
बे राइजोआव ? 
दासान नों आलुमिंगिखौ
जिउखौ लानानै खारग्रा
दावहा थिलियाव । 
फैदों बियो मान राजा बडʼ आफानि 
मुं फोसावनो , आरो लांनो
रां - खाउरि बे हादरनि । 
फुकन : मिनिथाव राव बे नोंनि । 
नंखाय गोहोखौ लानानै
नुदों नों सिमां - 
रां - खावरि बे हादरनि । 
बिदिब्ला फै सुबुंनि हांगार - - 
हागौबोला लाखिफैदों देहाया नोंनि । 
आलुमिंगि : बिदिब्ला फै आहʼम जोहोलाव
सानदोंबोला लाखिनो - - 
लाखिफैदो हारिमु नोंसोरनि । 
जै बडʼ आफानि जै । 
( थुंग्रिखौ दैखाङो ) 
फुकन : जै बिमा कामाख्यानि जै । 
( थुंग्रि दानथेयो ) 
( दावहा नांनानै फुकन थानायथिं ओंखारलाङो । एसे उनाव बदन बरफुकना ओंखारबोयो । ) 
बदन : हा : हा : हा : । 
पुर्णानन्द ! हानाय नङा दबथायनो 
जावरिबोनाय मान फाइखिखौ 
आहʼमनि बे गोहोजों । 
हारिनि मोजां मुङै
उदै सुफुंग्रा हारिनि दायना ! 
खिथेरखौ होनो फैदों
बदना दिनै । 
बोदोरबावलि बियो - - 
नांगौ - नांगौ बिनो गोजा थै
नोंनि बिखानि । 
हा : हा : हा : ! ( खर थाङो ) 

नुगासे
कासारनि राजउलाफाद
[ जारोम फुंबिलि । राजानि थानसालि । आगु राजानि सारि सारि बनानै दोननाय गंब्रैसो खामफ्लाय गोजौ निस्थारै गुफुर सिजों खोबनाय दं । नʼनि बेरायाव सैनानै दोननानै दं ढाल - थुंग्रि जʼरासे । फारसे सेराव गासा जोंगासिनो दं । 
. . . गोजानाव कासारनि सेंग्रा - सिख्लाफोरनि रादाब खननाया बारानिफ्राय बारा जानानै गोजानाव लासै लासै जोबलाफिनदों । . . ] 
। । मेथाइ । । 
जै - जै - जै
जै जाथों दे बिमा जेरैबो नोंहा । 
नोंनि महर नोंनि मुस्रि
खांनाय अननाय नोंनि फिसाखौ
आयʼ बिमा जोबनो गैया - - 
बावनो हाया नोंनि फिसाया । 
जों अराय सिबियो नों बिमाखौ । । 
गोजौ जा अराय दिन - - 
खां बिमा आलो आलो - - 
नोंनि फिसाखौ । 
जों अराय सिबियो नों बिमाखौ । । 
ओंखाम आंखाल माय आंखाल , 
अननायनि आंखाल ; 
नांलाय खमलाय
दाखालामहो नोंनि फिसाखौ । 
जों अराय सिबियो नों बिमाखौ । । 

[ मेथाइ जोबनाय लोगो लोगो सान गोरलैनि गोजा - जारां गाबा राजानि थानसालियाव नांफैयो । लोगो लोगो इरागदावा हाबफैयो । बियो सानसुमै गोसोजों गोजानाव दसे गंसेनानै नायहरो आरो गावनि गोसोजों गाव बुंलाङो ] 
इराग्दाव : सानजाहा नुजाबोगौ सानजारौवा । 
लोगो लोगो सोरां जाबाय
मुलुक संसारा । 
आयʼ बिमा । 
बेसे मोजां नोंनि महरा । 
जेरै नायो एरै नुयो - - 
दैमा - दैसा आगसि - आगदा
हाजो सारि सारि । 
बे हादरनि - - - 
खोलो खोलो बार बारनायजों ; 
दावस्रि - दावसा गाबनाय देंखोजों
बेरखांबोयो आंनि गोसोआ । 
सानो आङो - - 
बेनिख्रुरै साबसिन हामसिन
माबा राइजो दंबावोदा
बे मुलुगाव । 
[ लासै लासै आवगायलाङो आरो बेरानि थुंग्रिखौ दैयो । बेनिफ्राय कृष्णचन्द्रनि खामफा खाथियाव हान्थुखरायनानै बुङो । ] 
नै बे थुंग्रिया आदा ! 
गोहोनि नेर्सोन बेयो बरʼ राजानि । 
नोंनिफ्रायनो मोनदों आं
नोंनि बुंदोंमोन : 
सोमखे दाखालाम - हांमा दाहो
बरʼ बिमाखौ
आंबोथʼ बावाखै आदा
बे खौरांखौ । 
देहा आरो गोहो थाजासे
राइजो आरो फोरजा फिसाखौ
आलो आलो खांनायखौनो
सानैजों बे इराग्दावाबो । 
नाथाय आदा ! 
मानो आंहा हुरा हुरा गोसोआ मावो
मानो सानो सोरगिदिं अराय सुथुर
गैयै नाथाय हेफाजाब होनो . . . . 
. . . थेवबो आदा ! 
समाय आंनि नोंनि सिगाङाव - - 
राइजोनि राजखान्थिनि 
हेंथा हाबा मावनो सानग्राखौ 
दोननाय नङा इराग्दावा
बे मुलुगाव । . . . . . 
[ बे समावनो अन्दरनिफ्राय सोमबोरा मिनिग्लाबनानै ओंखारलाङो । इराग्दावा बाग्दावनाय बादि जानानै थुंग्रि लानानै गसङो । ] 
इराग्दाव : ( गसंनानै ) सोर सोर मिनिगाग्लाबदों ? बान्दा ! 
[ बेलस्रिया हाबफैयो । ] 
बेलस्रि : अर महाराजा ! जैरैबो अर । हागोनदा महाराजा , बे अरखौ खोमोरनो ? 
इराग्दाव : ( गोमोनाय बादि ) सोर नों ? 
बेलस्रि : ( मिनियो ) बरʼ राजानि गोहोआ एफाग्राब उन्दै , सासे सिख्लाखौ नुनानै थुंग्रि दैनो । 
इराग्दाव : सोर नों सिख्ला ? मा मुं नोंनिया ? बबेनिफ्राय मानि थाखाय फैदों नों आंनि अन्दराव ? 
बेलस्रि : बेलस्रि महाराजा ! आंखौ बेलस्रि होननानैनो गाबज्रि । आं सा - कासारनि सासे दुखुथिया मावरिया सिख्लासा महाराजा - नोंनि अननाय मोननो फैदों । 
इराग्दाव : नोंखौ सोर बेसिम लाबोआ ? 
बेलस्रि : आंखौ रावबो लाबोआखै महाराजा । आं हारसिङैनो फैदों । आं बिब्दिनो गिदिंनानै देरदों । जोनोमफुरिनि बे फैलाव सोमखोर बिखायाव गिदिं गिदिं जेब्ला आं मेङो , जेराव मोनानि खोमसिया साग्लोबफैयो - बेवहायनो आं थायो महाराजा ! 
इराग्दाव : हु ! साबगौ ! नाथाय राजानि नोगोरा नों गिदिंग्रा कासारनि फैलाव बिखा नङा सिख्ला । 
बेलस्रि : मानो नङा जानो महाराजा ! बेवहा थानाय हा - दै , दावमा - दावसा , नसा - नोगोर गासैबो बे कासार हादरनि मिथिंगानिनो जिरादजोब । 
इराग्दाव : राजानि अन्दरा आलासि थाग्रा नʼ नङा सिख्ला ! जायनो गोसो जायो बिनो हाबनो एबा ओंखारनो । 
बेलस्रि : बिदिब्ला . . . । 
[ इराग्दावा दाद्रि होथेहरो । ) 
इराग्दाव : जावलियानि सिमा दं सिख्ला ! बरʼनि गोहोआ दुइलांनो हागौ , नाथाय बरʼ राजाया दाबो जोबाखै । मिथिगौदा - नोंनि सोरनि सिगाङाव गसंफैदों ? 
बेलस्रि : ( गुरैयै ) मिथिगौ महाराजा ! 
इराग्दाव : हु - मिथिगौ ! आरो मिथिगौखायनो दिनै बरʼनि राहागिरि महाराजा इराग्दावनि सिगाङाव , जाय इराग्दावखौ नुब्ला नोंबादि बायहाजार फोरजाया खरʼ गंग्लायो , बिजों राव रायनो मोना , बिनि सिगाङाव जावलिया बादि राव रायफैदों ? 
[ रागाजों इराग्दावा खर बुंलाङो । बेलस्रिया गिनानै मोखां , फाहायो । ] 
बेलस्रि : महाराजा ! 
इराग्दाव : मिथिगौ सिख्ला , बे महाराजा इराग्दावनि थानसालि ? जाय थानसालियाव खुंख्रा , देदसुंमोन बादि बरʼनि गोहो गोरा , बोलो राजाफोरनि निस्थार जिवा इराग्दावनि सिबिनायखौ नाजावफैयो , जाय थानसालियाव आदा कृष्णचन्द्रमोन बादि फुजिनां बरʼ राजाफोरनि आथिंनि सोदोबखौ बि इराग्दावा दाबो हरखि सान खोनानो मोनो - बिब्दि थानसालियाव . . . । 
बेलस्रि : ( होनथेयो ) निमाहा बियो महाराजा दाय - फोदोनि । माबा दाय नुदोंबोला आंनि आखलाव । 
[ बेलस्रिया गोजाननिफ्राय हानथु खरायो आरो गसंफिनो । ] 
इराग्दाव : बरʼनि राहागिरि महाराजा इराग्दावा अराय सुथुरखौ गिनो थाखाय उजियाखै सैनाय । नाथाय बियो गियो - नोंबादि सिख्लानि महर मुस्रिखौ । मानोना बिसोरो महरनि हायनायाव खोख्लैनानै मानसिखौ खालामो बोरमा । नाथाय दागि सैनाय , बे थुंग्रिया नोंबादि असित हिन्जावनि थै नांनानै सोमखे जानो थाखाय नङा । 
[ बेलस्रिया गंस्रियो । इराग्दावा थुंग्रिखौ दोनहैफिनो । उनाव बेलस्रिनि खाथियाव फैफिनो । 
इराग्दाव : दानिया सुंदो सैनाय । मा खौरां दं नोंहा महाराजाजों । 
बेलस्रि : महाराजा मारजित सिंनि खौरांखौ मोनबाय जानांगौ महाराजाया ? 
इराग्दाव : मारजित सिंनि बबे खौरां सिख्ला ? 
बेलस्रि : मानफ्रा मणिपुर राइजोआव सफैबायनो । बेनिखायनो महाराजा मारजित सिङा . . . । 
इराग्दाव : ( होनथेयो ) हेफाजाब नागिरो । नाथाय मा खालामनो सिख्ला ! मारजित सिङाथʼ आंनिफ्राय हेफाजाब लुबैया । 
बेलस्रि : सान्थ्रि गाहाय तुलारामनिफ्राय हेफाजाब बिहरदों । 
इराग्दाव : दावहायाव सान्थ्रि गाहायनि हेफाजाबखौ बयबो लुबैयो सिख्ला । 
बेलस्रि : महाराजानि फंबायाबो लाइजाम मोनदों । 
इराग्दाव : खाफाल गोनां बिबो । बियो सानसे बेलासे राजा जागोन कासार राइजोनि मानो लुबैया जानो बिनि अननायखौ ? 
बेलास्रि : गम्भीर सिङाबो दावहायाव थांगोन । 
इराग्दाव : ( रागाजों ) थांगोन , कासार राइजोनि बान्था लानो लुबैग्रा , बरʼ राइजोखौ मेगन खेबग्रा हादरनि उदखारि जोहोलावफ्रा बयबो थांगोन आरो नों बादि संगालि सिख्लाया महरनि हायना सारस्रिनानै बे इराग्दावनि गोसोखौ मिथिनो फैदों नङाना ? बुंनो हागौदा - बेयो होखारनायनि हेफाजाब ना इराग्दावनि थाखाय फाव फान्दायनाय ? 
बेलस्रि : ( गाबहां ) आंखौ दस्रा दासान महाराजा । आं रावनिबो संगालि नङा । 
इराग्दाव : ( रागा ) बुंनो हागौ सैनाय ! नों मारजित सिंनि संगालि नङा होननानै ? 
बेलस्रि : नङा महाराजा ! आं रावनिबो संगालि नङा । आंनि दायनि थाखाय आंखौ साजा हो ; नाथाय , नाथाय आंखौ संगालि होननानै आंनि गोसोआव दुखु दाहो महाराजा । बे संसाराव आं माबा जिरादखौ मोजां मोनोबोला बेयो जादों आंनि जोनोम हादर कासार । ( गाबो ) । 
इराग्दाव : ( एसेगुरै ) माननि खौरांखौ आंबो मोनदों सिख्ला आरो हादरनि सुथुरखौ होखार नांगौखौ बे इराग्दावाबो सानदों । नाथाय बेनि आवगायाव हिन्जाव जा , हौवा जा ; राजा - फोरजा , बिसि - फिसा जायखि जाया बे राइजोआव - राइजो आरो राजखान्थिनि हेंथा हाबा मावग्राखौ दोननाय नङा इराग्दावा बे मुलुगाव । 
[ बे समावनो खोमदोना फैनानै खुलुमो । ] 
खोमदोन : महाराजानि जै जाथों । 
इराग्दाव : अ ! खोमदोन ! . . . 
खोमदोन : मारजित सिंनि गम्भीर सिंनो हरनाय लाइजाम गांसेबाव महाराजा ! 
[ लाइजामखौ खिन्थियो ] 
इराग्दाव : लाइजामनि खोथाया थाथʼथों खोमदोन - आवगाय संगालिनि साजा होग्रोनि । खोमोदोन ! नों बे सिख्लाखौ मिथिगौ ? 
खोमदोन : बेलस्रि महाराजा ! मानो मिथिया जानो । 
इराग्दाव : हु ! खोमदोन , नों बेखौ मोनथिगौ आरो मिन्थिनानैबा नोंसोर संगालिनि साजाखौ होआखै ? 
[ बेलस्रिया गाबो , खोमदोना गङो । ] 
खोमदोन : महाराजा ! ( गङो ) । 
इराग्दाव : खोमदोन ! 
खोमदोन : बेलस्रिया संगालि नङा महाराजा । 
इराग्दाव : संगालि नङा ? 
खोमदोन : नङा महाराजा - संगालिब्लाबो बियो जोंनिनो संगालि । कासार राइजोआव गावनि जोनोमफुरिखौ मोजां मोनग्रा सोरबाफोर दंब्ला बेलस्रियाबो सासे । नायहर महाराजा ; बिनि मेगनखौ नायहर । बिनि बोहैग्लायनाय रʼथ रʼथ मोदैयानो बुंगोन - बियो गावनि जोनोमफुरिखौ बेसे मोजां मोनो । 
इराग्दाव : ( गोमोयो ) नों मा बुखो सोमदोन ? 
खोमदोन : नंगौ महाराजा ; जोनोमफुरिखौ मोजां मोनो होननानैनो , जोनोमफुरिनि सोमखोर बिखायाव , गिदिंबायनाय सुलुयै माबाफोर खौरां मोनब्ला , सुराङै बियो आंनो खिन्था फैयो महाराजा । महाराजानो दिन्थिनाय , दानि लाइजामाबो आं बिनिफ्रायनो मैया मोननाय । 
इराग्दाव : ( गोमोहाबनानै ) बरथीया सिख्ला नोंनि जोनोमफुरि आरो महाराजाखौ मोजां मोननाया । नों सोरनि फिसा बेलस्रि ? 
बेलस्रि : आंहा रावबो गैला महाराजा ! आफानि मुङा यैलाबोरमोन । बियो नेहाद गोरिबमोन । थैजासिम बियो कहिधननि बान्दामोन । आं उन्दैयावनो बियो सुथुरजों बुथारजादों महाराजा ! ( गाबनाय राव ) सुथुरजों बुथार जादों - नायगार नायगार । बे दिननिफ्रायनो आंबो आलाइ सिलाइ गिदिंबायनानै देरदों । 
इराग्दाव : नोम्फानि सुथुरा सोरमोन बेलस्रि आरो मानो सुथुरा बियो ? 
खोमदोन : महाराजानि सुथुर कहिधनानो बिनि बिफानिबो सुथुरमोन । महाराजा ! सानसे खालि हर गेजेराव यैलाबोरनो थुंग्रि होनानै बियो बुंदोंमोन । " महाराजाखौ सुथुरनांगौ । हायोब्ला हाजासे बान्था , हायाब्ला होनांगोन गावनि जिउ नाथाय महाराजाखौ अरायबो मोजां मोनबोनाय यैलाबोरा गावनि जिउखौ होनानैबो बुंदोंमोन - - " आंनि जिउनिख्रुय महाराजानि जिवा बेसेबां देरसिन आरो जिउ थांजासिम बियो बुंलांदों - - " आं महाराजाखौ सुथारनो हानाय नङा । " 
बेलस्रि : दाबुंसै खोमदोन ! आंनि गोसोआव गोसोआव दुखु दाहोसै ! ( गाबो ) 
खोमदोन : बेनोसै महाराजा ! बिब्दिनो जोबलाङासै महाराजाखौ मोजां मोनग्रा सासे मानसिनि जिवा । 
इराग्दाव : बेलस्रि । आंनि दायखौ निमाहा हो बेलस्रि । आं दिनै खोमसिनि गेजेरावबो लामा मोनबाय । नोंनि बे आखुवा जुगे जुगे बरʼ सेंग्रा सिख्लानि गेजेराव जोंनानै थाथों । नों उदां बेलस्रि - नों अराय उदां । नों जाय हादरखौ सिबियो - मोजां मोनो बे हादरनि फैलाव सोमखोर बिखायाव नोंहादि गिदिंनो गोहो दं । फै बेलस्रि नोंखौ लाखिनो हाया । नोंखौ आं गावनो राज अन्दर बारहो हैदिनि । 
[ इराग्दाव आरो बेलस्रिया थाङो । इराग्दावा दान्दिसे उनाव फैफिननानै राव होयो । ] 
इराग्दाव : ( गिदिंनानै ) खोमदोन । 
खोमदोन : महाराजा । 
इराग्दाव : तुलारामा बोरो ? 
खोमदोन : फैयाखै महाराजा ! 
इराग्दाव : मानो ? बियो एफाग्राब देरगा थारबाय ? जाय महाराजानि अननायाव बियो सान्थ्रि गाहाय जादों , जाय इराग्दावनि सायायाव थानानै बियो आलो आलो देरदों बिजोंनो बियो नुजानो मुगैयो ? ( रागा ) । 
खोमदोन : मुगैयाखै महाराजा ! माबा हाबा थानायखाय महाराजाखौ खुलुमफैनो हायाखै । 
इराग्दाव : जायखि जाया खोमदोन , आं आखिथालाव बरʼनि राजा । राजाखौ राजाबादि फुजिनायखौ आं बयनिफ्रायबो लुबैयो । बरʼ राजाजों फुंनि सान गोरलै नुजानाय लोगो लोगो बयबो बिनि थानसालियाव नुजाफैनांगौ रावा तुलारामनि थाखाय गोदान नङा खोमदोन ! 
खोमदोन : बेनि थाखाय आं सानथ्रि गाहायनि जानानै महाराजानियाव निमाहा बियो । 
इराग्दाव : मिथिबाय खोमदोन ! नोंबो . . . । नाथाय मा खालामनो खोमदोन देमग्लायनाय बिफांखौ बयबो दानफायनो नाजायो । नोंबोथʼ मानसि । . . . मालाया जेरै देरनायनि सिमां नुयो , मानसिनि फिसा जानानै नों मालाय मानो नुवा जानो ! 
खोमदोन : खोमदोनखौ बिब्दि दासान महाराजा ! नंखाय गावनि देरनायनि सिमां नुनानै खोमदोना जेब्लाबो जोनोमफुरि आरो महाराजाखौ सिबिनो बावनाय नङा । आंनि दायनि निमाहा बियो महाराजा । 
इराग्दाव : मिथिगौ खोमदोन - आंबो मिथिगौ । दुखुनि समाव आंजों हेफाजाब होग्रा नोंजों समान आंहा सोर दंबावो । मा खालामनो खोमदोन - जेब्ला आं सानो गावनि आंगो मानसिफ्रानो आंखौ सैया जाबाय ; जेब्ला आं नुयो - सोरगिदिं अराय सुथुर ; होमब्ला - होमब्ला खोमदोन आं आनद्लेद मोनो , होमब्ला आं मेगनजों नुनो मोना जायो । बे समाव सोर सुथुर , सोर लोगो आं सिनायनो हाया जायो । बिब्दि समाव नोंसोरबो आंजों बेरेखा जाब्ला आंहा सोर दंबावो खोमदोन ? 
[ इराग्दावा दुखुजों बुंनानै खोमदोननि मोखांङाव नाइयो । बे समाव खोमदोननि मेगन मोदै ज्राम ज्राम । ] 
खोमदोन : साना जौबाय महाराजा ! 
इराग्दाव : अ ! जौबाय । दावमा - दावसाया गासैबो आदार नायगिरनो बासा गारनानै बिरलांबाय । आंनि हाबानिबो सम जाबाय नङाना खोमदोन ? 
खोमदोन : महाराजा । ( गङो ) 
इराग्दाव : आंखौ नों अन्दरसिम दोनहैया होमब्ला खोमदोन ? 
खोमदोन : खोमदोना महाराजानि साइखं । फैदो फै महाराजा ! 
[ इराग्दाव गोसो गिलिरयै लासै लासै ओंखारलाङो । राजाखौ आवगाय खालामनानै खोमदोना थाङो । ] 

नुगानै
[ गम्भीर सिंनि थाग्रा अन्दर । हर थौबाय ; हुरा हुरा सियाल - सैमा गाबदों आरो सोंदों । गिदिर गासा लानानै तुलाराम आरो गम्भीर सिङा माबा राजज्लायदों । गम्भीर सिङा गोसो होनानै लाइजाम लिरदों । ] 
तुलाराम : बिदिब्ला बेनो जाथोंसै गम्भीरसिं । सा कासारनि राजा जागोन आं आरो मणिपुरनि राजा मारजित सिंनो हगारनाय जागोन दुलाराय खोला कासारखौ । नाथाय महाराजाया आंखौ जेरैबो हेफाजाब होनांगोन गम्भीर सिं । 
[ गम्भीर सिं लाइजाम लिरखाङो आरो थोनो । ] 
गम्भीर : मतेंपांबिबा ! हेफाजाब ? हेफाजाबखौ सान्थ्रि - गाहाया आदानिफ्राय अरायबो मोनगोन । सोमबोरनि खोथाखौ माथो सानखो सान्थ्रि गाहाया ? 
तुलाराम : सोमबोरनि थाखाय नोंसोर जिंगा दासि गम्भीरसिं । सोमबोरनि हेफाजाबखौ जोंनो दासान्दि नांगौ । 
गम्भीर : जौ फाग्ला सोमबोराबो माब्लाब्रा समाव जोंनि हेफाजाबाव फैगोन बेखौ नोंसो मिथिसिगौ . . . . हे : - हे : - हे : 
तुलाराम : मिनिनाय नङा गम्भीरसिं । जौ फाग्ला सोमबोरा दिनै हाजारसे सान्थ्रिनि होगोजों गोहो गोरा । सा - कासारनि थानादार बियो । सिमा बेंनो महाराजाया बिनो हरदों रोजासे फाइखि । मिथिगौ गम्भीरसिं ! आंनो सोम्बोरनि गोहोखौ नाङा - नांगौ बिनि सान्थ्रिनि गोहोखौसो । 
गम्भीर : बिदिब्ला दा सान्थ्रि गाहायनि आखायाव बेसेबां लानमी मतायन दं ? 
तुलाराम : सानथ्रिनि थाखाय जों एसेबो गिनाङा गम्भीरसिं । कासार राजानि दावहा रोंखानाय सानथ्रिफोरमानि बि तुलारामजोंनो । 
गम्भीर : मंगल ! मंगल ! ! बिदिब्ला सानथ्रि गाहाया एसे जिरायथʼदो । बे लाइजामखौ आदानो हैनायनि राहा खालामहैनि । ( गसङो ) 
[ तुलारामाबो गसंफायो ] 
तुलाराम : नाथाय जोंनि बेफोर हाबाया गासैबो सिखावै जानांगोन गम्भीरसिं , आरो हाबाखौ गिनानैबो फावसायनो नांनाय नङा । 
गम्भीर : आकिबा ? गिनो ? माखौ , गम्भीर सिङा हाबाखौ गिग्रा मानसि नङा सानथ्रि गाहाय । 
तुलाराम : बेखौनो आंबो गम्भीर सिं । नोंसोर आसाम हादरनि मोनसे हारि गिदिरनि जोलै । गावनि हाबानि बान्थानि थाखाय , गावनि हारिमुखौ लाखिनो थाखाय देहा आरो गोहो होनानै आवगायलां गम्भीर ! नुगोन नों - गासैबो नोंनिनो जादों । 
गम्भीर : बे हाबानि थाखाय आंखौ लुबैबानो मोनगोन । बिनिखायनोथʼ बे राइजोआव पाउपुवागी , माने थान्दै जानानै दंफ्लायो आं . . . हा ! हा : - हा : ! ! ( मिनियो ) । 
[ तुलारामाबो मिनिफायो । गम्भीरा ओंखारलाङो । तुलारामा दसे बि गोजानाव थांजासे नायहरो उनाव गिदिंनानै गोसोजों बुङो । ] 
तुलाराम : कासाराव इराग्दावनि मुङा गोमोर लांगोना बावला । लोगो लोगो बे हादराव गोदान हादर खुंग्रानि जोनोम जागोन । नाथाय बियो सोर ? . . . मारजित सिं , सोमबोर ना तुलाराम ? हा : - हा : - हा : ! 
[ बे समाव जौ फेनाय सोम्बोरा हाबफैयो । आखायाव जौ दिंग्रि । ] 
सोमबोर : ( हाबनानै ) हा : - हा : - हा : ! राजानि , राजखान्थिनि हेंथा हाबा मावग्राया दोननाय नङा बे हादराव । 
[ मोदोम होसोनानै जयो आरो मोखाङाव दिंग्रिखौ दोनो । ] 
तुलाराम : सोर सोमबोर ? 
सोमबोर : बरʼनि राहागिरि महाराजा इराग्दाव । नाथाय बियो मिथिया राजानि हेंथा हाबा मावग्राया जादों बेनि फंबाय सोमबोरानो । नङाना तुलाराम ? हे : - हे : - हे : ! 
तुलाराम : ( माबा साननानै ) नाथाय उदखारिया , हेंथा हाबा मावग्राया सोर ? फोरजानि मोजां मुङै गावनि उदै सुफुंग्राया ना बेखौ मोजां लामाजों लांनो नाजाग्राया ? 
सोमबोर : बेखौनोथʼ आंबो सोङो तुलाराम ! दिनै राजानि फोलेराव उजिनानै सोमबोरा जौ फाग्ला । मानो ? बेयो जादों कृष्णचन्द्र आरो इराग्दाव होनाय बाथ्रा हायै अननायनि बान्था । 
तुलाराम : नंगौ सोमबोर । नों गोसोनि दुखुजों जेब्ला जावलिया जानानै जौजों गासैबो बावजोबनो नागिरो , बे समाव नोंखौ नुब्ला आंहाबो मेगनाव मोदै फैयो सोमबोर ! 
सोमबोर : मा खालामनो तुलाराम ! आगोर गैया , लामा मोना । 
तुलाराम : मानो मोना ? 
सोमबोर : बेहादि सान्थ्रि दं बेहादि गोहो दं । बोलो एबा गोहोजों जानायखौबो जायै खालामो आरो जायैखौबो जानाय खालामो । संसारानो बिनि उन - उन तुलाराम ! नों हारसिङै मा खालामनो । 
तुलाराम : जाया सोमबोर ! बे संसाराव बयबो समान । रावबो उन्दै एबा गिदिर नङा । इराग्दावा जेरै राजानि फिसा , बिहा जेरै राजा जानो बोलो आरो गोहो दं - बिब्दिनो नोंहाबो दं । 
सोमबोर : बिहा खाफाल दं तुलाराम ! 
तुलाराम : मिनिथाव राव बुंबाय नों सोमबोर ! खाफालखौ रावबो लानानै फैया सोमबोर ! बेखौ गावसो दायो । आं मिथिनो लुबैयो सोमबोर नोंखि नोंदा बादि गिदिर जानोखौ लुबैया ! नोंबोखि कासार हादरनि राहागिरि जानो साना ? 
सोमबोर : लुबैयो , नाथाय राहाया बोरो ? 
तुलाराम : आं नोंनो राहा होगोन सोमबोर ! आं नोंनो आगोर होगोन । नों आंखौलʼ हेफाजाब हो । नुगोन नों नोंनि खाफाला बेसे गोजों , आरो नों बेखौबो नुगोन - खाफालखौ इसोरा दाया , बेखौ गावनो दायो । 
सोमबोर : नोंखौ हेफाजाब होनाय रावबोथʼ गोदान नङा । बेथʼ माब्लाबानो जाखाबाय । आं नोंखौ हेफाजाब होगोन आरो नों आंनो होगोन इराग्दावनिफ्राय सेनाय बे दुलाराय कासार हादर । नङाना ? 
तुलाराम : नंगौ ! . . . मालायनि अननायजों देरनो दासान सोमबोर ! गावनि सोलोजों , गावनि बोलोजोंनो देरनो नाजा । साननानै नाय सोमबोर ! महाराजा कृष्णचन्द्र आरो इराग्दावा हिन्दु धोरोम लानानै हिन्दु बामुनखौ माब्रै बरʼनि इसिङाव जायगा होखो । कासार हादरा दिनै मालाय हारिनि फामु जाग्रा जायगा जाबाय ; मालाय हारिनि गाग्लिनायाव दिनै बिमानि निस्थार देहाया गेरेब जोबबाय । 
सोमबोर : नंगौ नंथारगौ । 
तुलाराम : मा खालामनो सोमबोर ! बेखौ बुंनो थांब्लानो हादर उदखारि मुं मोनो , आरो बेफोरखौ बुंनो थांनानैनो आफाया जिउ होनांदों । आफाहा मा दायमोन । . . . बेफोर बादिखौ नुनानै जों बरʼनि फिसा जानानै माब्रै सहायनो सोमबोर माब्रै सहायनो ? 
सोमबोर : बिदिब्ला बिखौ मा खालामनांगौ जाखो ? 
तुलाराम : साजा सोमबोर साजा । जाय साजायाव मिथियो बियो गावनि गोरोन्थिखौ ! आरो मिथियो कासाराव गावलʼ नङा बेवहाय साननो गोरों मानसिबो दं । 
सोमबोर : बे साजानि फारिया माब्रै जागोन तुलाराम ? 
तुलाराम : बे साजानि फारिया माब्रै जागोन तुलराम ? 
तुलाराम : बे साजानि फारिया ? खोनासं : राजा मारजितसिङा जोंनो जेरैबो हेफाजाब होगोन । बेनिफ्राय नोंनियाव मोनगोन सिमा बेंग्रा हाजारसे फाइखि आरो आंजों दं दावहा रोंखानाय दंनायमानि बरʼनि सान्थ्रि ; बिदिब्ला मा नांबावगौ सोमबोर ? 
सोमबोर : नाथाय मारजित सिङाखि बान्था लुबैया जागोन तुलाराम ? 
तुलाराम : लुबैगोन । नाथाय जोंनि हाबाया जोबब्ला मालाय हारिखौ होख्रांहरनो बेसे गोबाव । ( मिनिस्लु ) । 
सोमबोर : बिदिब्ला बे हाबायाव आंबो नोंजों जेरैबो हेफाजाब होगोन तुलाराम ! 
तुलाराम : ( बिखुं बुयै बुयै ) आं मिथिखागौ सोमबोर - नों आंजों हेफाजाब होखागोन । 
सोमबोर : नाथाय तुलाराम ! आं राजानि फंबाय । कासार राइजोआ आंनि जानांगोन । 
तुलाराम : ( मिनि मिनि ) हे : - हे : - हे : ! कासारनि थाखाय मानो एफाग्राब जिंगा नोंहा सोमबोर ? नों राजानि फिसा ! इराग्दावनि उनाव नोंनो जागोन कासार हादरनि राजा । 
सोमबोर : बिदिब्ला आं थांदिनि तुलाराम ! अ ! गम्भीरा बोरो ? 
तुलाराम : बियो मोनसे हाबा लानानै थांदो । दानो फैगोन । 
सोमबोर : आं नेबाय थालिया । थांदिनि तुलाराम ! 
[ सोमबोरा दिंग्रिखौ दैनानै सिखाङो आरो बाज्रेद - बाथ्रेद ओंखारलाङो । ] 
तुलाराम : थु बिदिब्ला आंबो नोंजों ससे थांफादोनि । 
[ सोमबोरजों स्रें स्रें थांफायो । एसे उनाव गम्भीर सिङा हाबफैयो । बियो रावखौबो नुयैलाय माबा लाइजाम खेवनानै गोसो होनानै जनानै फरायब्ला इन्दुप्रभाया दरखङाव राव होफैयो । ] 
. . . . बिनि मोखाङाव सिजों होथेनाय । . . . . . . 
इन्दुप्रभा : ( दरखङाव ) इनावनिपा ! इनावनिपा ! ! 
[ गम्भीरा बाग्दावनानै गसङो । ] 
गम्भीर : सोर सोर नों ? 
[ इन्दुवा गावनि मोखांनि सिखौ बोखारो । गम्भीरा बिनानावखौ नुनानै गोमोयो । ] 
गम्भीर : इन्दुप्रभा नों ? राजभुगनि महारानिया दिनै बे हर गेजेराव सिखाव बादि मानो आंनि नʼवाव इचननुपी ? 
इन्दुप्रभा : जेब्ला गोसोआ बोरगोन होमब्ला अन्दरनि महारानियाबो बिब्दि खोमसि हराव सिखाव बादि गिदिंबायो इनावनिपा ! 
गम्भीर : मानि गोसो बोरनो नोंहा इन्दु ? नों कासारनि महारानि मानि दुखु नोंहा ? 
[ मिनियो ] 
इन्दुप्रभा : मिनिनाय बाथ्रा नङा ! नोंसोर सानदों इराग्दावजों हाबा होनानै , बरʼनि रानि खालामनानै इन्दुप्रभाखौ सुखुनि बेसेबा अरगें जोंदों । 
गम्भीर : हे : - हे : - हे : ! राजानि अन्दराव , इराग्दावनि कनुङाव नों दं आलो आलो । मानि दुखु नोंहा ? 
इन्द्रप्रभा : ( राखें ) बिब्दि रावखौ आं नोंनिफ्राय खोनासंनो फैयाखै । गोसोआव जाय दाहानि अरगें जोंदों बे अरनि हाव - हाव दुंनायाव दिनै इन्दुप्रभाया फाग्लि । बेनि थाखायनो बियो नागिरो दैमुनि फुंखा । नाथाय नोंसोर बिनि बिदा जानानै बिनि गोसोखौ गोजोन होनो , बिनि मुस्रिखौ लाबोफिननो नाजायाखै । 
गम्भीर : इचननुपी - बिनानाव ! ! आंबो मिथिगौ नोंनि दुखुखौ । गाज्रि दामोन , आं नोंजों एसे गेलेदोंमोन । 
इन्दुप्रभा : दा बिब्दि गेलेनायनि सम नङा आदा । जेराव थांनाय आरो थैनायनि गेजेराव गिनाय आरो बाग्दावनायजों गोसोआ थोर - थोर मावो बे समाव जेबो गेलेनाय थानो हाया । . . . नोंसिनि अननायाव आं दिनै गावनि धोरोम , गावनि आखु गासिबो बावनो लामा लाबाय । आं दिनै गावखौनो नुनानै गावनो बाग्दावो गावखौनो गाव सिनायनो हाया । बेनिख्रुय माबा साबसिन बान्था जाबावनो हागौदा ? ? 
गम्भीर : मा खालामनो इचनपुपी ! जा जाबाय जालांबाय । बे गोरोन्थिखौ सुफुंनो जोंहा दा राहा गैया । 
इन्दुप्रभा : मानो गैया जानो ? बिदिब्ला मनिपुरनि गोहोआ दानो जोबबाय ? 
गम्भीर : मनिपुरनि पांगल , मनिपुरनि गोहोआ मानो जोबनो इन्दु ? 
इन्दुप्रभा : बिदिब्ला बरʼ राइजोखौ मनिपुरनि खालामनो नोंसोर बादि जोहोलाव थानायाव बेसे गोब्राब ? 
गम्भीर : बेखौथʼ नोंबो मिथिगौ इन्दु । बोलोजों नङा सोलोजों जों नाजागासिनो दं , आरो बे नाजानाया जायागौमानि नङा । 
इन्द्रप्रभा : बेखौनो आंबो लुबैयो आदा ! दिनै मनिपुर राजानि सासे बिनानावा असुरनि नʼवाव गोग्लैनानै माब्रै गाबख्रावदों , माब्रै मेगननि मोदैजों मुस्रि खोमादों बेखौ खेबसे सान आदा । बेखि नोंसिनि दाय नङा । बेखौखि नोंसोर बिब्दि जाहोआखै । . . . . आंबो नोंसोरजों हेफाजाब दं । नागौब्ला आंबो थुंग्रि हमगोन । 
गम्भीर : बिदाफोर थासान्दियाव नों थांसां दैनोखौ नाङा इचननुपी ! 
इन्दुप्रभा : बावनानै दाथां आदा ! आं छित्रांगदा राइजोनि हिनजाव ; नांगौ समाव बे राइजोनि हिनजावफोराबो थुंग्रि दैनो हागौ । . . . . आं थांनोसै ( मोखाङाव सि लायो ) ; नाथाय थांनाय आवगाय आंनि रादाब नोंसोरखौ खागोना बावलिया । 
[ गम्भीरा बाग्दावनाय बादि जायो । ] 
गम्भीर : सोर सोर इन्दु ? 
इन्दुप्रभा : इराग्दाव । ( ओंखारलाङो ) । 
गम्भीर : इराग्दाव ! . . . इराग्दाव नोंनि गोसोआ एफाग्राब उन्दै ! नाथाय मनिपुरनि गोहोआ , बिसोरनि पांगला एफा एसेलʼ नङा । . . . बिदिब्ला बेनि आगोरखौ आंबो खालामगोन । 
[ बे समाव तुलारामा हाबफैयो । ] 
तुलाराम : ( हाबनानै ) आरो बे आगोरखौ दानो खालामनांगोन जोहोलाव । 
[ गम्भीरा रागा - गिनायजों उसाव - बादाव । ] 
गम्भीर : थांसां - कुतसु ! थुंग्रिखौनो दैनांगौ जाबाय साथ्रि गाहाय ! 
[ बे समाव सान्थ्रि सानै लानानै खोमदोना हाबफैयो । बिसोरनि आखायाव थुंग्रि आरो जं । ] 
खोमदोन : ( हाबनानै ) थुंग्रिखौ उनावबो दैजागोन गम्भीर सिं । दा सानैबो महाराजानि थिननायाव आंजों खाजाग्रोदो । 
गम्भीर : आरो जों खाजायाब्ला ? 
खोमदोन : बोलोजों खानानै लांनाय जागोन । 
तुलाराम : महाराजानि थिननायखौ मावफुंनो फैबायानो खोमदोन ? नाथाय मिथिगौदा जों सोर ? 
खोमदोन : मिथिगौ । सासे देरसिन सान्थ्रि गाहाय बरʼ राजानि आरो सासेया मनिपुरनि थान्दै बियो बरʼ राइजोआव । 
तुलाराम : मिथिनो हागौदा जोंनि दाया मा ? 
खोमदोन : महाराजानि आरो हादरनि उदखारि नोंसोर । 
तुलाराम : नाथाय हादर उदखारिया महाराजा ना जों ? 
खोमदोन : बेनि फिननायखौ महाराजायानो होगोन सान्थ्रि गाहाय । आं दा महाराजा थिननायखौलʼ मावनो फैदों । 
गम्भीर : नुबाय सान्थ्रि गाहाय ! खोमदोना महाराजाखौ बेसेबां फुजियो ! 
खोमदोन : ( रागा ) गम्भीर सिं ! महाराजाखौ फुजिनाया कासारनि बयबो बरʼ फिसानिनो धोरोम । 
तुलाराम : राजाखौ फुजिनानै देरनो दासान खोमदोन । बेजों नों गलामसो जागोन । 
खोमदोन : आं महाराजा इराग्दावखौ गाव देरनो फुजिया सान्थि गाहाय ! आं फुजियो बरʼनि धोरोम आरो गोहोनि गिरि साननानै ( सान्थ्रिफोरखौ ) सान्थ्रिफोर ! थु लादो सान्थ्रि गाहाय आरो मनिपुर थान्दैखौ । 
[ लोगो लोगो सान्थ्रिफोरा खायो । ] 
तुलाराम : ( खानाय समाव ) हा : - हा : - हा : ! तुलारामनि आखायाव जिनस्रि ! नाथाय इराग्दाव - तुलारामा बेखौ बावनाय नङा । 
[ खोमदोना आवगायलाहो । सान्थ्रिफोरा बिसोरखौ उन उन बोलाहो । ] 

नुगाथाम
[ इराग्दावनि हादर खुंसालि । गेजेराव राजानि जग्रा उलाफाद । तुलाराम आरो गम्भीर सिंखौ खानानै सासे सान्थ्रिखौ लाबोयो आरो खानाखौ खेवनानै सान्थ्रिया थांफिनो लोगो लोगो इराग्दावा हाबफैयो । बबयो खुलुमो । राजाया गम्भीरसिंनि खान्थियाव आवगायलाङो । ] 
इराग्दाव : गम्भीर सिं ? 
गम्भीर : ( गंग्लायो ) इनिंथौ ! 
इराग्दाव : मारजित सिंनो दाखालि मा लाइजाम हरामोन ? 
गम्भीर : आंहा गोसोआव गैया इनिंथौ । 
इराग्दाव : नोंहा गोसोआव गैयाब्लाबो बे लाइजामा दा आंनि आखायाव गम्भीर सिं । 
गम्भीर : जानो हागौ । अराय खौरां लानानै अराय लाइजाम हरो । बबे लाइजामाव मा खौरां लिरा बेखौ गोसोआव लानाया आंनि हाबा नाङा महाराजा । 
इराग्दाव : ( रागा ) नाथाय नों गोसोआव लानांगौ गम्भीर ! 
गम्भीर : मानो इनिंथौ ? 
इरादाव : मानोना नों मनिपुर राजानि थान्दै । नोंनि हाबायावनो बे मोननै हादरनि मोजां एबा गाज्रि मोनज्लायनाया जानानै फैगोन आरो नों थान्दैखायनो आंनि राज उलाफादाव नोंखौ जायगा होनाय जादों । नङाब्ला नोंनि आखलनि आनजादखौ आं जेरै बादि मिथिबाय - बेखौ सानब्ला नोंनि आं खोमा , गन्थं हाख्लाबनानै माब्लाबानो बे राइजोनिफ्राय हुहुरखांसिगौमोन । 
गम्भीर : आंनि दायखौ आं हमनो हायाखिसै इनिंथौ । 
इराग्दाव : दायखौ हमनो हायाखै होनब्लानो जानाय नङा गम्भीर सिं । नों आंनिनो राइजोआव थानानै आंनिनो हादराव फैनानै बे हादरखौ सेनो हर - सान लामा नायगिरो । मिथिगौ बेनि साजाया मा ? 
गम्भीर : साजाया जायखिजाया - आं बे साजाखौ लानो हाया । 
इराग्दाव : मानो ? 
गम्भीर : आंहा दाय गैया । 
इराग्दाव : गैया ? 
गम्भीर : गैया । 
इराग्दाव : ( रागा ) बरʼनि राहागिरि महाराजा इराग्दावा मुसुखा नङा गम्भीर सिं । थां थां नों दानो आंनि बे थावनिखौ गार । आरो बेखौबो मिथिलाखा ; बे राइजोआव मनिपुर थान्दैनि जायगा गैलिया । थां ! 
गम्भिर : ( रागाजों ) बेनो जागोन इनिंथौ । 
[ गम्भीरा रागाजों ओंखार लाङो । इराग्दावा दसे बि थांनायखौ रागाजों नायहरो । तुलारामा राव होयो । ] 
तुलाराम : सासे मान गोनां थान्दैखौ बिब्दि हुहरनाया मोजां जायाखिसै महाराजा । 
इराग्दाव : आंनि हामनाय - हामैखौ बिजिरनायनिखुरै गावनि हाबानि मोजां गाज्रिखौनो बिजिरग्रो तुलाराम ! 
तुलाराम : आंनि बबे हाबायाव गाज्रि नुखो महाराजा ? 
इराग्दाव : बेखौ आंनिख्रुय नोंनो साबसिन बुंनो हागौ तुलाराम । 
तुलाराम : बे गाज्रि हाबा नङा महाराजा ! बेयो महाराजानि गाज्रि आखलखौसो मोजां खालामनो नाजानाय । 
इराग्दाव : आंनि आखलखौ मोजां खालामनाय ना गाव राजा जानो साननाय ? 
तुलाराम : कासाराव नोंलʼ गैया महाराजा । ( रागा ) । 
इराग्दाव : ( दाद्रि होयो ) तुलाराम । . . . आंनि सिगाङाव बिब्दि बुंनो हागौ ? 
तुलाराम : महाराजानि देरगा आखलानो जोंखौ बिब्दि बुंनो होदों । 
इराग्दाव : महाराजानि देरगानाय ना नोंसोरखौ खरʼ फेदेरनाय ? बुंनो हागौ - आं सान मोनसे सुखुयै थाखो ? 
तुरालाम : महाराजा सान मोनसे सुखुयै थादों बेखौ बिजिरनाया एबा गोसोआव लानाया जोंनि हाबा नङा महाराजा । 
इराग्दाव : नाथाय आं सान मोनसे देरनो नाजादों , सानसे गाज्रि हाबा मावदों बेखौ रोखा बुंनो हागौ । 
तुलाराम : बुंनो हागौ बेनिखायनो , असिद हाबाया जेब्लाबो गोदोनानै थाङा । 
इराग्दाव : अ ! असिद हाबाया गोदोनानै थायैखौ रोखा रोखा खिन्थालांदों नङाना नोम्फा कहिधना ? 
तुलाराम : ( रागा ) महाराजा ! आफाखौ लानानै बिब्दि दाबुं । आफानि मुङै आं थुंग्रि दैनोबो फावसायनाय नङा । दाय जादों साजा हो , आं खरʼ गंग्लायगोन । 
इराग्दाव : ( गुरै ) तुलाराम ! 
तुलाराम : महाराजा ! ( राखें ) । 
इराग्दाव : ( आवगायलाङो ) तुलाराम ! दिनै दाय फोदोनि दिन नङा जोहोलाव दिनै खौसे गोसोजों गोरोबनायनि सम । दायखौ नोंसोरबो खालामदों आंबो खालामदों , इनाय असिद जों जायखि खालामा बेखौ सानसʼ हायै समावसो फालामफ्लादों आरो बेखौ अफा आबां गसाइया बिजिरगोन । 
तुलाराम : जोंखौ बिब्दि लाजिफोनांनाया गोसो होलायनाय जायाखै महाराजा । 
इराग्दाव : मानो तुलाराम ! बिनि थाखाय गोसोआव मानो दुखु हेंथा लाबोबावनो दिनै गावनि मानखौ साननायनिख्रुय बिमानि मानखौ साबसिन नांगौ जानानै फैबाय । साननानै नाय तुलाराम । दिनै बरʼ बिमानि बेसे अलखद सम । 
तुलाराम : ( एसे गुरै ) बे अलखदनि दाया सोरनि महाराजा ? 
इराग्दाव : आरो बे खोथाखौ मानोबाव तुलाराम ? दाया जायखिजाया बेखौ फिसाया बिमानि खाथियाव खालामदों होननानै सानदों । 
तुलाराम : बिदिब्ला महराजाया जोंखौ मा खालामनो थिनो ? 
इराग्दाव : आंनि थिननाय नङा तुलाराम ! बेयो बरʼ बिमानि हांख्रायनाय । बरʼ राइजोआ आंनि नङा बरʼ राइजोआ जोंनिलʼ नङा , बेयो दुलाराय बरʼ फिसानि गोहोनि नेर्सोन । बयबो फिसानि गोहोजों , बिसोरनि हेफाजाबजों बिमानि मुस्रिया अराय गोजों जानांगोन तुलाराम ! 
तुलाराम : बे खोथाखौ सानदोंब्ला दाबो सम दं महाराजा ! दाबो जों खौसे जायोब्ला रावबो सुथुरा जोंनि राइजोआव हाबफैनो हानाय नङा । 
इराग्दाव : बे हेफाजाब , बे खौसेखौनो आं नोंनिफ्राय लुबैयो तुलाराम ! ( गोजानाव नायहरो ) नायहर हनै - बिमानि अख्राङाव बेसे खोमसि जोमैया साग्लोबबोगौ । जेरै नायो एरैनो खोमसि - - एरैनो सुथुर । इंराज , आहʼम आरो मनिपुरनि नाख्रेबनायाव , बिसोरनि खुगा ब्लां ब्लां सिनानै मनʼनो नाजानायाव दिनै बरʼ बिमाया थोर थोर मावदों - - बिनि मेगनाव मोदै बोहैदों । सोर फैनो , सोर गसंनो , सोर बुंबावनो - - " दागि बिमा दागि , सिखांदों - - हुगारदों नोंनि मेगननि मोदैया । लैहोर लैहोर बरʼ फिसाया फैगोन , दाबो बावाखै बिसोर बिमानि बे अलखद समाव " बुंबावनो - - सोर - सोर ? 
[ इराग्दाव रावनि लोगो लोगो बोदोर जायो । तुलारामा गोमोयो ] 
तुलाराम : ( लोगो लोगो गोबारै ) जों महाराजा जों बुंगोन । 
इराग्दाव : नंगौ तुलाराम ! नोंनो हागौ । सान्थ्रि गाहाय नों बरʼ राजानि ; बोलोगोरा जोहोलाव नों बरʼ बिमानि । नोंनो होनांगोन मिजिं नोंनो फोजोंनांगोन बिमानि मुस्रिखौ । 
तुलाराम : हारिनि थाखाय , राइजो आरो हादरनि थाखाय जेब्लाबो तुलारामनि बे थुंग्रिया उदां जागोन महाराजा । ( थुंग्रि दैखाङो ) । 
इराग्दाव : आं दिनै रंजाबाय तुलाराम ! आं दिनै गोजोनबाय । नोंसोरनो मिथिगौ तुलाराम - - नोंसोर नङाब्ला आंहा सोर दं । नोंसोरनि गोहोजों इराग्दावा गोहो गोरा , नोंसोरनि बोलोजों बियो बोलो गोरा । थांदो तुलाराम । नाथाय बेखौ दाबाव , नों - आं बयखौबो लानानैसो बरʼनि गोहो । आं लुबैयो - - राइजोनि , फोरजानि मोजां हाबायाव नोंनि गोसोखौ जेब्लाबो मोननो । 
तुलाराम : महाराजानि बे लुबैनायखौ आं सुफुंनो नाजागोन । ( खुलुमो ) । 
[ तुलारामा ओंखारलाङो । इराग्दावा दसे नायहरो । बे समाव इन्दुप्रभाया अन्दरनिफ्राय हाबफैयो । ] 
इन्दुप्रभा : ( हाबनानै राखें ) माहाराजा ! 
इराग्दाव : मा इन्दु ? 
इन्दुप्रभा : मिथिनो हागोनदा , मानि थाखाय मनिपुरनि थान्दैखौ होखार हरनाय जाखो ? 
इराग्दाव : बियो गावनि हाबानि बान्थानि इन्दु ! दायनि साजा । 
इन्दुप्रभा : बे साजाखौ होनायनि आवगाय आं मानो मिथिनो मोन्दिया ? 
इराग्दाव : नों मिथिनांगौ होननानै साननाय जायाखै । 
इन्द्रप्रभा : मानो ? 
इराग्दाव : ( गोरा ) महारानि महारानि इन्दुप्रभाया हादर खुंग्रा नङा जायनि थाखाय इराग्दावा बिनावा सोंनांगौ जानो । 
इन्दुप्रभा : जानो हागौ ! नाथाय , बावनानै दाथां महाराजा , आं मनिपुर राजानि बिनानाव आरो गम्भीर सिङा आंनि बिदा । 
इराग्दाव : आरो बेनिखायनो नोंनोबो खिन्थानाय जायाखै । 
इन्दुप्रभा : मानो ? 
इराग्दाव : दाय खालामग्रानाव सोंनानै साजा होनाय जाया इन्दु । 
इन्दुप्रभा : बिब्दिनो नामा बिदिब्ला असुरनि राइजोआव राजानि साजा होनाया ? दाय बिजिरा - - दायनि साजा . . । 
इराग्दाव : ( होनथेयो ) इन्दु ! मिथिगौ - - नों सोरनि सिगाङाव राव रायदों ? इराग्दावा अगेव जानो हागौ नोंनि मेगनाव । नाथाय बियो जोलैनि गाज्रि बुंनायखौ सहायनो हानाय नङा । गोसो जायो , मोजां मोनो थांफानो हागौ गम्भीर सिंजों नोंदानि राइजोआव । नाथाय हारिखौ मुगैनाय राव आं नोंनि खुगायाव खोनासंनो लुबैया । 
इराग्दाव : बिदिब्ला नों आंखौबो होखारबाय ? 
इराग्दाव : बेयो आंनि होखारनाय नङा इन्दु ! बेनो राजखान्थिनि गेलेनाय राजखान्थि ! 
इन्दुप्रभा : राजखान्थि ! बिदिब्ला बेनो जाथोंसै । नाथाय बेखौ मिथिखादो इन्दुप्रभाया नोंनि राइजोआव अर सुगोन । ( रागाजों ओंखारलाङो ) । 
इराग्दाव : ( गोबारै ) इन्दु ! 
[ बे समाव सोमबोरा हाबफैयो । ] 
सोमबोर : ( हाबनानै ) बाजैखौ होखारनायखौ मोजां जादों होननानै आं साना आदा । 
इराग्दाव : ( गिदिंफिनो ) सोमबोर ! 
सोमबोर : नंगौ आदा ! बाजैखौ हुहुरनानै नों गावनि खैफोदखौ लेंहरनानै लाबोगोन । 
इराग्दाव : खैफोदखौ गिनानै इराग्दावा हाबा मावग्रा नङा सोमबोर । आरो मिथियै खैफोदनिख्रुय नʼनि सुनिखौ नʼवाव फिसिनाया हामासिना । नांगौ जाब्ला बियो गावनि फंबाय सोमबोरखौबो हुहुरगोन । 
सोमबोर : मानो ? मानि थाखाय ? 
इराग्दाव : सायखंङाव गावनि मुस्रिखौ जेब्लाबो मोजां नुयो सोमबोर ! 
सोमबोर : मा दाय नुदों नों आंनाव । 
इराग्दाव : ( गोरा ) नों आंनि फंबाय जानानै आंखौ हामा सानो ! तुलाराम बादि हादर उदखारिजों लोगो लानानै कासार हादरनि राजा जानायनि सिमां नुयो । बुंनो हागौ , बेफोर नंखायजोब होननानै ? 
सोमबोर : नंगौ । नाथाय बेयो दाय नङा । बेनो राजखान्थि । गोजामा जोबगोन गोदाना फैगोन ! गोहो गैयैया थैगोन गोदान गोहो गोनाङा राइजो खुंगोन । 
इराग्दाव : ( रागा ) इराग्दावखौ राजखान्थि फोरोंनो नाङा नों सोमबोर ! 
सोमबोर : सोमबोरखौ मेगन फोजोंनानै थगायनो आदा ! बिबो राजानि फिसा , बिबो साननो रोंगौ ! नांगौ समाव बिबो थुंग्रि दैनो हागौ । ( गोबारै ) । 
इराग्दाव : ( दाद्रि ) सोमबोर ! 
सोमबोर : आदा ! ( थुंग्रि बखयो ) । 
[ इराग्दावा दसे गोमोयो । ] 
इराग्दाव : ( राव सोलायो ) बिदानि सायाव थुंग्रि दैखांनो हागौ नों सोमबोर ? बिदिब्ला माथो दंबावो फंबाय । दानसʼफै फंबाय , नोंदाखौ दानसʼनानै बे मुलुगाव नोंनि हेंथाखौ स्रां खालामफै । 
[ इराग्दाव सोमबोरखौ नायो । सोमबोरा दसे उनाव थुंग्रिखौ फाहायो आरो हायाव खोख्लैयो । ] 
- - बिदिब्ला हामाराखिसै फंबाय - - नोंदानि जिउखौ लानो ? आंनो मिथिगौ फंबाय नों आंनि जिउखौ लानो हाया , नोंनि गोसोआ एफा उन्दै नङा । 
. . . . नों आंनिफ्राय मा लुबैयो फंबाय ? 
सोमबोर : आं नोंनिफ्राय जेबो लुबैया । नाथाय नों जेरै आफानि फिसा , आंबो बिनिनो फिसा । 
इराग्दाव : नों राजा जानो लुबैयो नङाना सोमबोर ? नाथाय राजा जानाया गोर्लै नङा फंबाय , बेयो गोजोनै थानो थाखाय नङा ! बेयो दुखुनि थाखायसो , अरायबो गाबनो थाखायसो । . . . राजा जानानै राजानि हाबाखौ आं मावफुंनो हायाखै फंबाय आरो हायाखै होन्नानैनो फोरजा फिसा , बाय बाहागि रावबो आंखौ मोजां मोनलिया । इराग्दावा बयनिबो सुंनि जानानै फैबाय । ( सोमबोरनि फाप्लियाव हमनानै ) हागोन फंबाय , आंनि साबसिन हादर खुंनो बेहाबानिफ्राय आंखौ निस्थार होनो ? ( दुखु ) । 
[ दसे गलʼ नायो उनाव गाबनाय बादि रावजों बुंफिनो । सोमबोरा गंनानै थायो । ] 
- - नों आंनि फंबाय सोमबोर ! जों सानैबो बिफा सासे , बिमा सासेनि फिसा । दुखुनि समाव गसंगोन बादि नों नङाब्ला आंहा गावनि आंगो सोर दंबावो । दिनै बरʼनि राइजोआव बेसेबां सुथुर हाबफैगौ । बिब्दि अलखद समाव नोंबो आंखौ गारोबा , बाय - बाहागि बयबो गोजानाव थायोब्ला आं सोरजों थानो सोमबोर - - आंनो बे राइजोखौ मानो ? 
[ इराग्दावा मोदै ज्राम ज्राम जायो । बे समाव बेलस्रिया हाबफैयो आरो बेलस्रिखौ नुनानै सोमबोरा ओंखारलाङो । ] 
बेलस्रि : सोमबोर ! सोमबोर ! ! 
इराग्दाव : बेलस्रि ! 
बेलस्रि : मा बुंनो सानदों महाराजा ? 
इराग्दाव : बेलस्रि ! आंनि गोसोनि साननाया , हारिनि थाखाय आंनि बे नाजानाया हुरा हुरा सुग्लायो बेलस्रि । 
बेलस्रि : महाराजा ! 
इराग्दाव : नंगौ बेलस्रि ! जेब्ला आं नुयो राइजोनि गोहो गोरा , बोलो गोरा बयबो आंनि हेंथा जाबाय । होमब्ला आंनि साननाया लामा गोमायो बेलस्रि ! आंनि गोसोआ बोलो मोना जायो । मानो बेलस्रि आंखि राजा जानो समाय मारा , आंनि हाबायाव माबा गोरोन्थि जामारदों ? 
बेलस्रि : जायाखै महाराजा । 
इराग्दाव : बिदिब्ला मानोथो बिसोरो आंखौ मोजां मोना ? 
बेलस्रि : बिसोरो कासारखौ मोजां मोननो सोलोङाखै महाराजा । बेनिखायनो महाराजाखौबो मोजां मोनोनो रोङाखै । 
इराग्दाव : बेलस्रि । 
बेलस्रि : बुं महाराजा । 
इराग्दाव : बेलस्रि राइजोआ जायखौ होनो हाया , रां - खाउरिजों जायखौ बायनो हाया ! नाथाय जायखौ मोजां मोनाब्ला गोसोआ गोजोना - संसारा दुंहाव जायो ; बेखौनो - बे जिरादखौ बेलास्रि । ( आखायाव हमो ) आं आं दिनै मोनबाय हिन्जावनि बिखायाव । . . . बेलस्रि ! आंहा नों बादि सासे बिनानाव दंमोनबोला । 
[ बेलस्रिया मोदै हुगारखोमायो । ] 
बेलस्रि : गोसोखौ दा हगारसार महाराजा । नों बावनानै दाथां - दुलाराय कासार हादरनि मोजां गाज्रि नायग्राया नोंनो । नोंनो बिसोरनि आगोरनिगिरि राहानिगिरि धोरोम आरो खान्थिनिगिरि । बिब्दि आखला नोंनाव समाया महाराजा । 
इराग्दाव : नंगौ बेलस्रि ! आं बरʼनि राहागिरि महाराजा इराग्दाव । जेसेबां दिन आंनि आखायाव धोरोम आरो गोहोनि नेर्सोन थागोन , आंबो बावनानै थांनाय नङा गावनि हाबाखौ । थांथों फंबाय - बिनानाव , बिसि - फिसा , थेवबो - थेवबो बेलस्रि । मुलुगनि गेजेराव हारसिंङै जुजिनांगौब्लाबो जीउ थांजासिम बिखा फोरदाननानै बुंगोन : इराग्दावा थैयाखै नङा हा : हा : हा ! ! ( बोदोर जायो ) 
बेलस्रि : ( गोबारै ) महाराजा ! 
इराग्दाव : अ ! बेलस्रि ! ( मेंनाय राव ) 
बेलस्रि : नोंनि देहाया मोजां नङा महाराजा ! सिङाव जिरायहैदों । 
इराग्दाव : नोंगौ बेलस्रि ! नाथाय गोसोआव जोंनाय अरा जिरायनानै बबेयाव गोमोरनो । 
[ इराग्दावा लासै लासै अन्दर सिङाव थाङो । बेलस्रिया बोलाङो ] 

नुगाब्रै
[ फुंबिलि । सा कासारनि थानादारनि अन्दर । सोमबोरा जौ लोंदों । गोजौ गिदिर खामफ्लायाव जʼदों - - गोजौसिन खामफ्लायाव गोजौ आथिं गोनां खुरै , लथायाव जौ आरो लाइजाम गांसे गोग्लैनानै दं । बियो जौ फैबाय । ] 
सोमबोर : ( खेबसे लोंनानै फारिया ! 
[ फारियाया फैयो ] 
फारिया : फारियाया बेयावहानो गोरा ! आरो नांगौब्लानो आंबो गुरैब्ला । मानोमोन गोरा ? 
सोमबोर : जौ लु । 
फारिया : बेखौथʼ लुग्राया लुखागोन गोरा ! 
[ जौ लुयो । ] 
सोमबोर : मिथिबाय फारिया ! 
फारिया : मिथिबाय गोरा । 
सोमबोर : बुंनायसाय मा मिथिखो ? 
फारिया : ( खरʼ खुरो ) बेनोथʼ आंबा मा मिथिखो - - मा सानखो ! 
सोमबोर : नों सासे मोसौ फारिया । ( जौ लोङो ) मिथिबाय , आं कासारनि राजा जानोसै ? 
फारिया : बेथʼ ! हे ; - हे : - हे : ! नुखानाय आरो जाखानाय । 
सोमबोर : माब्रै फारिया ? ( जौ लोङो ) । 
फारिया : मानोना गोरा ! राजानि जोलैया राजा , फोरजानि फिसाया फोरजा , बेथʼ गोरा रोखाया ! 
सोरमोर : नङा फारिया बिब्दि राजा आं जाया । मोनखानाय राजाखौ गोरा सोमबोरा लाया । जौ लु । 
[ फारिया थुथुर - बुथुर लुयो ] 
फारिया : मोनखानायखौ लायाब्ला गोराय थुंग्रिजों लालायगोन ! 
सोमबोर : नों हमनो हागारगौ फारिया , बिदिब्ला बुंनायसाय आं राजा जाब्ला मा जानो ? 
फारिया : मानो गोरा ! फारियाया जेब्लाबो गोरानो जौ लुग्रा । होमब्लाबो खालायगोन राजानो जौ सिरग्रा ! 
सोमबोर : नों मोसौ फारिया । मानसिया सानो देरनो आरो नों सानो उन्दैसो जानो । 
फारिया : मा खालामनो गोरा ! मैदेरा जेब्लाबो मैदेरखा आरो सिखोआ जेब्लाबो सिखो । नाथाय गोरा , सिखोआ जेब्ला अरगोन होमब्ला मैदेराबो खारबाय बायगोन । 
सोमबोर : ( जौ लोङो ) फारिया । बुंनायसाय - आं राजा जानो समायगोन ना समाया ? 
फारिया : हाब गोरा ! समायद्राय थारगोन । 
सोमबोर : मा बादि समायगोन बुंनायसाय । 
फारिया : ए बुंनो नाङा गोरा । मा बुङो , बे माबा इस - सिखौ - सिख्ला बादि नुथारगोन । 
सोमबोर : नों सासे बोरमा फारिया । 
फारिया : औ ! आं बोरमा , अ - नङा ; आं बोरमा नङा । ( खरʼ खुरो ) । 
सोमबोर : बिदिब्ला बुं माबादि नुगोन ? 
फारिया : बिनोथʼ माब्रैबा नुगोन ! मोसाबादि फाख्रा नुगोनखोमा ! जोहो नङा । . . . बिनोथʼ , गोराया बुङाब्ला जाबावगोनसै बे फारिया बावदियाहा । ( खरʼ खुरो ) । 
सोमबोर : आंखौ नुगोवा ? ( दसे सानो ) बिनोथʼ , मा नुलायखो ! 
[ सोमबोरा सानो । फारियाया मोखाङाव सलʼ नायो । बे समाव बेलस्रिनि राव । ] 
बेलस्रि : ( हाबनानै ) मोदाइ बादि जांगिला नुगोन । 
सोमबोर : औ ! मोदाइ बादि नुगोन । 
फारिया : नङा माथो ! थेद - थेर ; बेलस्रि आइजोआ बुंफैयाब्ला जोंहा गोरायाबो बोरमा जानोसैमोन । 
सोमबोर : फारिया ! जौ । 
[ फारियाया लुहां जाब्ला बेलस्रिया हमथानानै बुङो । ] 
बेलस्रि : नांलिया फारिया - नों थांदो । आं लुनानै होसिगोन । ( लुयो ) । 
सोमबोर : नङामाथो नों लुवाबाखि आंनि जौवा गोदै जायो बेलस्रि ! फारिया , नों थांदो । 
फारिया : थांनोसै बिदिब्ला । नाथाय नांगौब्लानो जाफैबावगोन हाजारबार गुरब्ला । ( थाङो ) । 
बेलस्रि : आं जौ लुब्ला नोंनि जौवा गोदैसिन जायो नङाना ? 
[ जौ लुयै लुयै बुङो । ] 
सोमबोर : नंगौ । नोंथʼ मिथिगौ , नोंनो आंनि जिउनि गोदै - गोसोनि बिदै । नों खाथियाव थायाब्ला आंनि जौवा माब्रै जालायखो । 
बेलस्रि : बिब्दि जौ लोंनानै हागोनसै नों महाराजाया थोननाय हाबाखौ मावफुंनो ? 
सोमबोर : महाराजानि बबे हाबा बेलस्रि ? 
बेलस्रि : मानो ? महाराजायाखि नोंखौ थानादार खालामनानै बे सा - कासारखौ बेंनो हराखै ? 
सोमबोर : अ ! मावनांगौ होननानै सानो मोनब्ला सोमबोरा बिब्दि नʼ सिङाव जनानै थायोमोन बेलस्रि । 
बेलस्रि : बिदिब्ला बे हाबायाखि नोंनि नङा ? 
सोमबोर : ( जौ लोंनानै ) हे : - हे : हे : ! नों मिथिमाराखै बेलस्रि ; नाय हʼनै लाइजामाव मा लिरदों । नाथाय रावनोबो दाखिन्था । ( दोननाय लाइजामखौ खिन्थायो । ) 
[ बेलस्रिया लाइजामखौ लानानै फरायो आरो आखायाव लाबाय थायो । ] 
बेलस्रि : साबगौ जोहोलाव ! राजानि मेगनाव हाद्रि सारनानै नोंसोर बेसे गेलेदों । . . . बिदिब्ला नों काछारनि राजा जामारनोसै नङाना ? 
सोमबोर : ( मिनियो ) नों रंजादों नङाना ? 
बेलस्रि : आंहा बेवहा रंजानायनि मा बाथ्रा दं सोमबोर ? नों राजा जागोन आंहा मा ? 
सोमबोर : मानो आं कासारनि राजा जाब्ला नों जागोन कासारनि रानि । आं राजा जानानै जेब्ला नोंखौ हाबा खालामगोन होमब्ला बेखि एसेल जागोन ! खामै सिफुङै बैराथि , बारलांफा . . . । 
बेलस्रि : ( होनथेयो ) सिरि था ! आं लुबैया बिब्दि हाबाखौ । 
सोमबोर : मा नों ? 
बेलस्रि : आं गोरिब फोरजानि फिसा सोमबोर आं मावरिया सिख्ला । नों राजा जाब्ला आंनिफ्राय बेसेबा गोजानाव एरायलांगोन । आंनो राजानि अन्दरखौ नाङा सोमबोर ! बे जोनोमफुरिनि फैलाव बिखायाव रंजा बाजा गिदिंबायनायखौनो आं साबसिन होननानै सानो । 
सोमबोर : बिदिब्ला नों आंखौ मोजां मोना ? 
बेलस्रि : मोजां मोनो सोमबोर आरो मोजां मोनो होननानैनो आं बिब्दि बुंदों । . . . . नों साननो रोंगौ - नों बिब्दि साननायखौ गार सोमबोर ! बिदा - फंबायजों थुंग्रि हमनानै राइजो आरो हारिनि खालाराव सुनि दाहोफै । 
सोमबोर : मिथिबाय ! बिदिब्ला नों आं गिदिर जानायखौ लुबैया ? 
बेलस्रि : लुबैयो - मानो लुबैया । नाथाय नोंनि गिदिर जानायाव रावनिबो हांमा गोग्लैनो मोननाय नङा । कासारनि बयबो फोरजाया गोसो जानानै नोंखौ राजा खालामब्ला आंबो लुबैगोन आरो गोसोआबो गोजोनगोन । 
सोमबोर : मानो ? आंनि गोहोजों आं राजा जाब्ला ? 
बेलस्रि : नोंनि बे गोहोआ बेसे दिन थानो गोरा ? मानसिनि साव जायै जायै नोंनि बे गोहो बोलो गासैबो थुंगिगोन । 
सोमबोर : नों संसारखौ दाबो सिनायाखै बेलस्रि ! नों आंजों बेफोर रावखौ दारायलायफै । 
बेलस्रि : संसारखौ सिनायदों होन्नानैनो , मुलुगनि मानसिनि गोसोखौ हमनो हादों होन्नानैनो नोंखौ आं बिब्दि बुंदों । 
सोमबोर : ( रागा ) बेलस्रि ! आंनि हाबायाव हेंथा दाहोफै । मोजां जानाय नङा नाथाय । 
बेलस्रि : नों गाज्रि मोनबाय जेब्ला आं थांनोसै लोगोआव बे लाइजामखौ लाबाय आं । [ बेलस्रिया थांहा जाब्ला सोमबोरा बाज्रदे - बाथेद सिखांनानै लाइजामखौ सेनो नागिरो । ] 
सोमबोर : ( आखायाव हमनानै ) लांनो मोना नों आंनि लाइजामखौ । 
बेलस्रि : ( साखथिखʼयो ) हगार । 
[ बेलस्रिया खर ओंखारलाङो । सोमबोरा गोग्लैयो आरो सुबुं नायहरो । उनाव फारियाखौ गाबज्रियो । ] 
सोमबोर : फारिया ! 
फारिया : ( ओंखारनानै ) फारियाया गुरब्ला गोरा ! 
सोमबोर : ( आसि दिन्थिनानै ) लाइजाम ! 
[ फारियाया एसे आवगाय लांनानै खाफालाव आखाइ दैखांनानै नायहरो आरो गिदिंफिन्नानै बुङो । ] 
फारिया : हाब गोरा ! गोजान सहैथारबाय ! 
सोमबोर : नों सासे मोसौ । ( हाबलाङो ) । 
फारिया : औ । 
[ दसे गलʼ नायहरो आरो उनाव जौ , खामफ्लायफोरखौ लानानै हाबलाङो । . . . . बे समाव सासे बैष्णब भकत फैयो । गाननाया गुफुर हि । मोदोमाव गुफुर सोदोर । खरʼवाव गुफुर फागुरी । हाबनानै नायथिं - नायथा खालामनानै राव होयो । . . . ] 
भकत : बैष्णव भकत फैदोंमोन बापा इसोर ! 
[ फारियाया ओंखारो । ] 
फारिया : सोर जाखो नों ? 
भकत : ए - हे : - हे : - हे : ! आं बैष्णब भकत बापा । 
फारिया : बको ? 
भकत : हे : हे : हे : ! बको नङा बापा ! भकत ! जौ कृष्णखौ फुजियो । जोंखौ मानसिफ्रा आतं होन्नानै गाबज्रियो । 
फारिया : ए ! जʼ - बेयावनो जʼ । 
भकत : उस ! कृष्ण - कृष्ण ! फा जोंहा उन्दै बापाया गैया नामा बापा ? ( जʼयो ) । 
फारिया : गोराया ? हे : हे : हे : । रासिननानै सिङाव दं । 
भकत : मा रासिननाय बापा ? 
फारिया : रानायखौनो मिथिया आदै ? बे जौजों रानाया ! 
भकत : आदै नङा आतै । 
फारिया : अ ! अ ! आथै । 
भकत : उन्दै बापाया जौ लोङो नामा बापा ? 
फारिया : जौ लोंनायलʼ सान्दों नामा ? जौ जोंनो रागासिनोबा जोंहा गोराया आरो फुङावनो रासिनथारो । 
भकत : कृष्ण - कृष्ण ! ( मुगैनाय दिन्थियो ) नोंनि मुङा मा बापा ? 
फारिया : आंनि नामा लुंख्लेंमोन । नाथाय दा जाबाय फारिया फारिया , गोरानो जौ दौग्रा आरो जौ लुग्रा । 
[ बे समाव अन्दर मोखाङाव दुर्गा तुर्गा होननाय खोनायो । सानैबो नायहरो । ] 
- - हʼनै दानिया गोजा गान्नाय होखोबो फैगौ । 
भकत : ( नायहरनानै ) फा बेफोर मुसुखा फुजिग्राफ्रा मा मोनजानो फैलायखौ सुवा सुलालाय । ( जʼफिनो ) । 
[ सासे शाक्त ब्राह्मण हाबफैयो । गेरुवा सि गानदों आरो गेरुवा सादोर लादों । थिखिनियाव बिबार खादों । आखायाव खोरोन्दियाव मुसुखा आरो बिबार । ] 
बामुन : ( हाबनानै ) उम दुर्गा ! दुर्गा ! ! 
फारिया : सोर नों दुर्गा ? मानो फैदों नों ? आंनिया सिनाया नालाय थाल्ला थारसैलाय । 
[ भकता रागा आरो मुजुनायजों बजों जथ्रोद - हजों जथ्रोद खालामो । ] 
बामुन : आं दुर्गा नङा आफा ! आं दुर्गाखौ फुजिग्रा ब्राह्मन सो । दंदा थानादार आफाया ? 
फारिया : दं रानानै दं । 
बामुन : अन्दराव दंना ? 
फारिया : अन्दराव नङा बबेयाव दन्दराव थानांगौ ? 
बामुन : दे - दे ! दुर्गा - - दुर्गा ! 
[ बामुना बिबार बारसे फारियानो होयो । भकता रागा जोङो । ] 
- - नʼ आफा ! बिमानि नैबेद्दा । 
फारिया : नोंसोर बिबारजोंनो दुर्गाखौ फुजियो ? 
बामुन : औ आफा ! बिबारनिख्रुय निस्थारसिन मा दंबावो आफा ! 
फारिय : दे - दे । 
[ बिबारखौ लायो आरो जान्जियाव एकथेबनो नागिरो । बामुना हमथायो । ] 
बामुन : ओहो नङा जान्जियाव नङा , खोमायाव एकथेबनानै ला । 
फारिया : नोंगौ नामा ? बिबारखौबो खोमायाव एकथेबनानै लायोना ? हे : - हे : । 
[ बिबारखौ खोमायाव लायो । ] 
बामुन : जाबाय जाबाय । बेनिफ्राय नै बेखौबो लादों । ( आसिजों फोथा ) । 
फारिया : मासै बेलाय ? ना दाउबʼखि ? 
बामुन : से : से : ! दाउबʼखि नङा । फोथासो - सन्दननि फोथा । 
( खाफालाव फुनो ) । 
फारिया : दानियासो ! समायबाय नङाना बखʼ ? 
[ भकतनि खाथियाव थाङो । भकता मुंसुं जायो । ] 
भकत : ( हार्सिङै ) सि : - सि : ! 
बामुन : नʼ आफा ; नोंबो लादों । 
[ भकतनि खाथियाव थाङो आरो बिबार जासियो । ] 
भकत : ( रागाजों सिखाङो ) खद्दर । मुसुखा फुजिग्राया आंनि खाथियाव दाफै । सिनायाखै आं बैष्णाब भकत ? 
बामुन : फा बैष्णब मालाय मा जादों । नोंबो हिन्दु , आंबो हिन्दु । बेथो आइ दुर्गानि नैबेद्दसो । नʼ - । 
( आवगायलाङो ) 
भकत : यै यै आरो बावसो ! खबद्दर खाथियाव दाफै । बुंखाबाय आं , नाथाय मोजां जानाय नङा । मिथिगौ , नोंनि साइखं , नोंनि साइखं नांब्लानो आंहा दुगैनांगौ । 
बामुन : ( रागा ) मा - एफाग्राबथार ? हिन्दु जानानै शाक्त धोरोमखौ मुगैयो नों ? सेवगोन नों - साव नांथारगोन नों । 
[ फारियाया गिनानै उननि रायनाय लोगो लोगो सिङाव हाबखोमा हैयो । ] 
भकत : सावा नोंनियावनो नांगोन जावलिया ! जिउ बुथारग्रा , मैसो दानथारग्रा , बोरमा बुलि होग्रा ! पापा नोंनियावनो फान्दायगोन । 
बामुन : मा - एफाग्राब देरगाथार ? जाय धोरोमखौ आसामनि राजा फोरजा बयबो लाजोबबाय बेखौबो मुगैयो नों ? बेनि ब्राह्मणखौनो पापी बुङो ? 
[ रागाजों खोरोन्दोखौ दोनो । ] 
भकत : लानो हागौ नाथाय बेजों निस्थार जाया पापी ! नाम - प्रसंग , रसमयी भकति नङाब्ला बे खादायाव मुसुखा लानाया धोरोम जाया । बेजों जगतपति राखबाल कृष्णखौ मोननो हाया पापी ! 
बामुन : आर पापी बावसो ! शाक्त धोरोमखौ एफाग्राब बुङो । साव , सावा गनाय नङा नों ! बुंबाय आंहा बुंथारबाय । 
[ आसि खिन्था खिन्था रागाजों बुङो । बे समाव सोमबोरा खुरियाव जौ लानानै बाज्रैद बाथेद फैयो । बामुन - भकत सानैबो बेखौ नुनाय लोगो लोगो गिनानै थनथ्रʼयो । ] 
सोमबोर : यै ! मा जादों नोंहालाय ? साव दाहो खोलिजुगाव बामुननि सावा नाङा । ( खाथियाव थाङो ) मा जादों नोंसोरहा ; हो , मा जादों ? 
[ भकत - बमुन सानैबो गन्थं मुथुयो । सानैबो मिज्लिउ - मिज्लिउ नायलायो । ] 
फारिया : ( थाब ओंखारनानै ) हे गोरा ! मा जानोसो बुंदो ! बिथाङो फोथा फुननो - बिहा थोनो सामोन होनो । बियो दपर्गा देरसिन - - आरो बियो बुङो खेस्रो देरसिन । हाब आंहासो गोरा गैयैलाय हान्थु गिलायासो लोहो लोहो जाथार बायमोन । 
सोमबोर : हु ! मानो फैयामोन नोंसोर ? 
बामुन : आफा ! मा बुंनो - धोरोमखौ लाबाय जेब्ला एसे आंनि मन्दिरावबो माब्लाबाफोर थांब्ला . . . . । 
सोमबोर : ( होनथेयो ) अ ! मिथिबाय ; मन्दिराव थांनांगौ । 
बामुन : औ आफा ! 
सोमबोर : हा नोंहालाय ? ( भकतखौ ) । 
भकत : हे : हे : ! मा बुंनो बापा इसोर ! नोंसिनि अननाय मोनबायानो जेब्ला , आरो बापानमोनहा एसे अनबोब्ला जों नामघरखौ लुनो हासिगौ । 
सोमबोर : अ ! मिथिबाय । नाथाय आंदि आंनि धोरोमखौनो गारनो हायाखै ! 
भकत : नोंनि धोरोमा मा बापा ? 
फारिया : थाबनो मानो - बेलाय बे । ( दिन्थियो ) । 
सोमबोर : नंगौ आरो नोंसोर आंनियाव फैदों जेब्ला आंनि धोरोमखौ आनजाद लालांनांगोन । दागि बे धोरोमखौ लाब्ला रावखौबो मुगैया जायो - आरो खेबसे आनजाद मोनब्ला गारनोबो हाया जागोन । 
[ बामुन - भकता मा खालामगोन जायो । आरो बियो बिखौ नायहाबलायो । ] 
बामुन : आफा ! जौ लोंनायादि साश्त्रवाव गैया - - आं माब्रै लोंनो ? ( गाबहां ) 
भकत : पाप जागोन बापा ! जात थांथारगोन । ( दुखु ) 
सोमबोर : जात थाङा । बिदिब्ला आंनि जाता थांबायसै । फारिया दौहै नʼ ! ( होयो ) 
फारिया : लाबो गोरा ! लाबो । ( जौ लायो ) । 
[ बामुन - भकता गिनानै फावसायलाङो आरो गिनाय मुगैनायजों हमख्रʼबलायफ्लाहो । फारियाया बिनि खुगायाव , बैनि खुगायाव जौ दौवो । ] 
भकत : ( खुगा हुगारो ) प्रभु नोंनिनो मायासै प्रभु ! 
बामुन : ( हुगारनानै ) दुर्गा - दुर्गा ! [ जौ दौब्ला सोमबोरा मिनि गाग्लाबो । ] 
सोमबोर : हा : हा : हा : ! आरो रʼ । दाबो सोमबोरनि धोरोमा जोबाखै । नोंसोर दानिया बिनि खोमाखौ बि हमज्लायनानै खनबा जलाय सिखांलाय खालाय । एसे धोरोमा उदैयाव हाबथोंसै । फारिया , नों सानग्रा जा । 
फारिया : हाब गोरा ; फारियाया बिब्दिखौ बारद्लाय थारग्रा । 
भकत : अनदो बापा ! 
बामुन : मा खालामो सानखो नों आफा ? 
सोमबोर : जेबो दा होन धोरोमा बोराबगोन । आं जेखौ बुंदों बेखौ खालाम । फारिया । 
फारिया : फारियाया दं गोरा ! 
भकत : प्रभु ! मा जाखो ( गाबहां ) 
[ भकत - बामुना रागा दुखुजों खेबहां खालामब्ला सोमबोरा दाद्रि होबावो । बिसोर खेबलायनानै जलाय सिखांलाय खालामो । फारियाया सानो । ] 
फारिया : खनसे , खननै , खनथाम , खनब्रै , खनबा । हामबाय गोरा । खनबा जाबाय । 
सोमबोर : हामबाय । दानिया नोंसिनि सादोरखौ सोलाय लायदों । 
बामुन : मानोबाव आफा ? 
भकत : कृष्ण - प्रभु ! 
सोमबोर : सिरि था ! आं बुंनायखौ माबार खालाम । 
[ भकत मोनबा गाबा मोखां गावबागाव सादोरखौ हायाव गारै गारै होद्लायो आरो खननानै जोमद्लायो । ] 
बामुन : हगारदो आफा , थांदिनि । 
सोमबोर : उ नों थांनो हासिगौ । 
बामुन : दे आफा दे ! दानिया फैथारला आं । 
[ बामुना खोरोन्दिखौ लानो नागिरो । ] 
सोमबोर : यै ! नों बेखौ लांनो मोना । बिसो लागोन ( भकतखौ दिन्थियो ) । 
बामुन : बेदि आंनि आफा ! 
सोमबोर : जेबो दा होन थांदो । 
बामुन : दे बिदिब्ला ! नेनो जा . . । 
सोमबोर : भकतखौ नोंबो बेखौ लानानै ओंखारलांदो । 
भकत : ( मुगैनाय दिन्थिनानै ) बेखौबो लांथार मारनांगौ जाबाय बापा ? प्रभु ! नों मा मेगनजों नायहरखो ? 
[ गाबनानै खोरोन्दिखौ आसिजों खेबनानै लायो आरो ओंखारलाङो । ] 
सोमबोर : ( नायहरनानै ) हा : हा : हा : । 
फारिया : धोरोमा हामथारबाय बियो गरा ! 
सोमबोर : फारिया ! ( सिङाव हाबो ) 
खौरां गानै
नुगासे
[ कमिसनारनि बांला । डेभिट स्कटा सेयाराव जनानै माबा फाइल गोसो होनानै नायबाय थादों । बे समाव boy आ Card लानानै हाबफैयो आरो सालाम होनानै दिन्थियो । स्कट साहाबा नायो । ] 
डेभिद : ( Card नायनानै ) Yes , let him come . 
[ Boy सालाम होनानै थाङो । दसे उनाव के : निउबिल आरो राखाउ कसारीया हाबफैयो । ] 
के : निउ : ( दरखʼङाव ) May we come in your Excellency ? 
डेभिद : ( फाइल दोननानै ) Yes , please do . 
[ सानैबो हाबफैयो । केपतेन निउआ राखावखौ बुङो । ] 
के : निउ : जिंनै commissioner , सालाम होउ । 
[ राखाउवा मिलिटारी सालाम होयो । ] 
डेभिध : who is he Captain ? 
के : निउ : He is our newly appointed Hebilder Rakhau your Execllency . At present , he is the in - charge of the boundary Security force of North Sylhet . 
डेभिद : oh ! Rakhau Kachary ? 
राखाउ : औ हजुर ! आंनि मुङा राखाउ कसारी । आं दासान्दि सिलेटनि सिमा बेंग्रा सान्थ्रिफोरनि हाबिलदार । आं दासो हजुरनि खाथियाव खौरां दोंसे लानानै फैदोंमोन । 
डेभिद : What he mesns Captain ? Does he means information ? 
के : निउ : Yes , your Excellency ! 
डेभिद : Oh , very well ; tell me of what you are going to inform me . 
के : निउ : कमिसनारनि मा खौरां बुंना हान्दा । 
राखाउ : मा बुंनो हजुर ! मानफ्रा आहमफोरनि राइजोआव जेरैबादि दानस्रा - सुग्रां खालामबाय बेखौ खोनायोब्ला मेगननि मोदै गयो । दा खोनानो मोनबाय बिसोर माथो मनिपुर आरो सिलेट फारसेबो आवगाय बोगौनो । बेनिखायनो आं सान्दों हजुर ! दानिफ्रायनो जोंबो जनानै थाब्ला जानाय नंला । 
डेभिद : Yes , I know your Main . These Burmese invaders and brutists and inhuman . They are despicable , cruel and merciles . They carried fire and sword in every country they invades . but Habilder ! Your people invited this cruel enemy , and you will have to face the music for that unwise acts . 
के : निउ : नंगौ हाबिलदार ! निंसारनि बे Burmese - मानखु लिंने लाबदां । बेबादि अननाय दंनाय गैयै गंगार मानखु लिंनानै दा दुखु मानदां । 
राखाउ : ( लाजिहां ) नंगौ हजुर ! बदना लिंनानै लाबोआमोनब्ला मानफ्रा बे राइजोआव फैनो हानाय नङामोन । मा खालामनो हुजुर ! बेनि मानसिफ्रा दाबो खौसे थालायनो रोङाखिसै । 
डेभिद : Yes , Habildar ! you are right . Your men are very dangerous . Here , there are many kings , but they are at daggers drawn against one another . The big guns of the kings are all black sheeps - - they can commit any mistakes on the speer of a moment . 
के : निउ : जिनै commissioner मि बुंदों - - निंसेनि royal , I mean , राजाफ्रा गावजों गाव थुंग्रै हमो होननानै बुंदां । राइजोनि गेदेद गेदेद मानसिफ्रा दसे लागै है हाल्ला , दावराव गुदुं ख्लामो ! आरो जेब्ला दुंदुं जागोन हमब्ला मा खालामगोन ! 
राखाउ : नंगौ हजुर ! बेनि राजाफ्रा , गिदिद गोलावफ्रा गाव गाव देरनायखौलʼ सानो । बेनिखायनो बिसोरो मानखौलाबोनानै हुजुरफिननो हाया जाबाय आरो दा जोंबो गिनांगौ जाबाय । 
के : निउ : why . . ? मानो गिनां । जिं थानाय गिनां नांनाय नङा हाबिलदार । जिंनि दोंसे cannon , I mean कामाननि गोलाजों बेसोर माना गावनि राइजोआव थांफिनगोन । 
राखाव : बेखौथʼ नुखानाय हजुर ! नाथाय . . । 
डेभिद : ( होनथेयो ) Dont be afraid Habildar ! Don ' t be afraid ; मान गिनाय ! These Burmese invaders may be cruel merciless . But Habildar ! time will show them that there is a race who are more cruel and merciless upon the people who are inhuman . 
के : निउ : जिंनि इंराज हाबिलदार ! जिंनि हारिया गाज्रेजां गाज्रे आर् गाहामजां गाहाम । जिं राइजʼनि peace , I mean सान्ति , that is गाजोननि थाखाय सानो । 
डेभिद : Yes , Captain ! you have come to the right point . Habildar ! नांसारनि बुद्लाय गावद्लाय , but we the English people will have to shoulder the responsibilities of white man ' s burden . 
के : निउ : जिं नांसिनिजों माजांयै थानो होननानै फेदां । हेफाजाब होलायना होननान फेदां । But थेवबो निंसेनि राजाफ्रा जिंजां माजां नङा । आरो जेब्ला Help I mean हेफाजाब नांगौ जोंनि खाथियाव फैनासै । 
राखाउ : मा खालामनो हजुर ! बेनि राजाफ्रा गावनि हाबानि थाखायनि जोबलांसिगोन । हुजुरमोनबादि बोलोआव जेनै , सोलोआव जेनै मोदाइ बादि मानसिफोरजोंनो बिसोर मिलि - जुलि थानो रोङाखिसै । 
डेभिद : You are too canning Habildar ! You know the art to satisfy your master . 
[ डेभिदा मिनियो । राखाउआ मिथिनो हायैलाय बिखौ नायलाय , बेखौ नायलाय खालामो । ] 
के : निउ : commissioner नि निंखौ माजां हिनदां निंनि सियान होनना बुंदां । 
डुभिद : Let him go now Captain ! 
के : निउ : Yes , your Excellency ! आउ - हाबिलदार , निंनि दा थांदा । माननि थाखाय गिनां नाङा । जिंनि गासोब arrangement - थाम - थिम खामखाबाय । 
राखाउ : बिदिब्ला आं थांदिनि हजुर । नांगौब्लानो आं खौरां हरबावगोन । 
[ सानैखौबो मिलिटारी सालाम होनानै ओंखारलाङो । ] 
डेभिद : captain ! 
के : निउ : your Excellency ! 
डेभिद : ( सिखाङो ) Observe the situation Captain ! see the fun . all the states of Assam are sixes and sevens in their administration . 
के : निउ : yes , your Excellency ! Our path is clear , our future is very bright . It will not be impossible for to bring our secret plan in to light . 
डेभिद : Yes , here in every state the deeds of the officers are at variance with the king , and the throne is the apple of discord among them ; and no boubt , Captain ! this is the most oppoutunity to fulfil our desire - - - to expand our British empire . Now Capain ! you can go . 
के : निउ : Yes , Your Excellency ! 
[ मिलिटारी सालाम होयो आरो गिदिंनानै अंखारलाङो । ] 
नुगानै
[ मारजित सिंनि हादर खुसाली । बियो उलाफादाव जनानै दं । आगसि सेराव गंसे गोजौ खामफ्लाय दंबावो । फारसे सेराव गम्भीर सिङा गसंनानै दं । ] 
मारजित : गम्भीर सिं ! नोंबो मिथिगौ आंनि गोसोनि अपम्बाखौ गोसोनि साननायखौ । इन्दु आरो नोंखौ लाजि फोनांनायनि थाखाय इराग्दावखौ साजा होनायानो आंनि अपम्बा नङा । आंनि गोसोनि निंबाया , गोसोनि लुबैनाया जादों कासार राइजो । 
गम्भीर : बेखौ आं मिथिखौ इनाउनिपा ! आरो बे अपम्बाखौ जाफुंहोनो थाखाय जों सोलोजों हाया बोलोजों नाजागोन । 
मारजित : नाथाय बे बाथ्राखौ कासार सेनापति तुलारामा मिथिबा हामा जागोन । दा बिनि मतेपांबिबा - - हेफाजाबखौ जोंनो नांगौ । 
[ बे समाव इन्दुप्रभाया सिंनिफ्रा खर फैयो आरो बुङो । ] 
इन्दुप्रभा : ( हाबनानै ) नाथाय मानो ? 
मारजित : बावनानै दाथां इन्दु - ! तुलारामा कासार राइजोनि सेनापति । बिनि हेफाजाबखौ जोंनो नांगौ । 
इन्दुप्रभा : नाथाय तुलारामा कासार राइजोखौ सेनानै मनिपुर राजानो मानो होनो ? 
मारजित : होनाय नङा बेखौ आंबो मोजाङै मिथिगौ । नाथाय बे खोथाखौ जों उनाव सानगोन । दा नाथाय बिनि मतेंपांबिबो मोनबा . . . । 
इन्दुप्रभा : ( होनथेयो ) नोंसोरनि हाबाया गोर्लै जागोन बेनोथʼ ? साबायखर आदा । नोंसिनि गोहोआ । बे गोहोखौ लानानैनो नोंसोर मणिपुर राइजोखौ बेंनो सानदों - - बेखौ फुवारनायनि सिमां नुदों ? 
मारजित : गोहो दं होननानै गोहोखौ दिन्थिबानो जाया इन्दु - - ! 
गम्भीर : मनिपुर राजानि पांगल - बिनि गोहोआ जोबाखै इन्दु ! नाथाय जेरैबो नायाबालानो गोहोजोंलो जुजिनो थाङोबा गोग्लैनो गोरलैबो जायो । तुलारामनि गोहोजोंनो कासारखौ सेनो हायोबा गावनि लानमोखौ मानो फोथैनो इन्दु ? 
मारजित : राजाखान्थिया नोंनि नङा इचननुपी ! दावहानि खोथाया नोंनि नङा । बेखौ जों सानगोन - - जों मावगोन । 
इन्दुप्रभा : नोंसोर हौवानि फिसा होननानै बिब्दि राव बुंनानै गावखौनो देरगायो । नाथाय , बावनानै दाथां आदा ! आं मणिपुरि हिन्जाव चित्रांगदानि जोलै । साननाया जेखि साना , आंनि रावा नाथाय बेनो लाजि फोनांनायनि खिथेरखौ बरʼ राजाया मोननांगौ - - कासारा मनिफुरनि जानांगौ आरो बे हाबाया बावैनो जाथारनांगौ ! 
[ इन्दुप्रभा रागाजों हाबलाङो । ] 
मारजित : गम्भीर सिं ! 
गम्भीर : मा इनिंथौ ? 
मारजित : इनिंथौगि सेनापतिनि जानाय रंजानायनि हाबाया जाखाबायथʼ ? 
गम्भीर : बेनि थाखाय इनिंथौवा एसेबो साननांनाय नंलिया । 
मारजित : मंगल - मंगल ! 
[ बे समाव पहेरादारा फैनानै राजाखौ खुलुमफैयो । ] 
पहेरादार : काछारनि सेनापतिया दाराव गसंनानै दं इनिंथौ ! 
मारजित : गम्भीर सिं ! निंथौगिया सौफैबाय । थां - थां नों कासार सेनापतिखौ बेवहाय बरायनानै लायो । 
गम्भीर : बेनो जागोन इनिंथौ ! 
[ गम्भीरा अंखारलाङो । उन उन पहेरादारा थांफायो । ] 
मारजित : ( हारसिङै ) बिदिब्ला बेनो जागोन इराग्दाव - - ! लमनखुमबीबा - - नोंनि हाबानि खिथिर । 
[ तुलारामखौ लानानै गम्भीर सिङा हाबफैफिनो । ] 
तुलाराम : ( खुलुमो ) महाराजाया देरहासारथों ! 
मारजित : फै - फै सेनापति ! नोंनि आगान सुरफैनायाव आंनि बे निंथौ सैरापा जोंखांथों । 
[ बोनानै लाङो आरो गावनि उलाफाद सेराव थानाय गोजौ खामफ्लायाव फजʼयो । ] 
: ( सिं थिं ) नर्त्तकी ! निंथौगीखौ गोजोन होफै ! 
[ लोगो लोगो सिङाव दामनाय देनाय रिंखाङो आरो नर्त्तकी ओंखारो । बियो बयखौबो खुलुमनानै मोसायो । बयबो गोसो होनानै नायो । मोसा मोसा बियो उनाव हाबलांफिनो । ] 
तुलाराम : नोंनि अननायाव नोंनि बिब्दि फुजिनायाव आं दिनै गोमोबाय महाराजा ! नाथाय आंनि नोंनि बिब्दि फुजिनां नङा । आं गावनि राइजोआव , गावनि राजाजों मानसि होन्नानै सानजायै - - नोंनि खाथियाव मागिनो फैनाय सासे सान्थ्रिबोलʼ । 
मारजित : बेखौ जों साननो हाया सान्थ्रि गाहाय । 
गम्भीर : नों जेरै महाराजानि हेफाजाब लुबैयो , बिब्दिनो इनिंथौबाबो नोंनि मतेंबाबिबाखौ लुबैयो सान्थ्रि गाहाय । 
मारजित : जोंनि सान्नाय हाबाखौ मावनो नाजानायाव नोंखौ लोगोसे मोनगोन होन्नानै आंनि गोसोआबो रंजाबाय सेनापति । 
तुलाराम : नोंसोर साननायसे गिदिर आं नङा महाराजा ! नाथाय हानाय मानिखौ हेफाजाब होगोन बे तुलारामाबो । 
[ बे समाव सासे सिख्लाया लोंग्रा मुवा होफैयो । ] 
मारजित : नोंनि निंबाया गोसोनि सान्नाया मा सेनापति ? 
तुलाराम : आंनि गोसोनि सान्नाया रोखा - रोखा महाराजा ! इराग्दावनि देरगानायखौ , बिनि हारिनि आरो राइजोनि मोजां मुङै गावनि उदै सुफुंनियानि खिथेरखौ बे तुलारामा होनो सानो महाराजा ! आरो बेनि थाखायनो दिनै आं नुजाफैदों खौसेयै हेफाजाब होनो । ( गसंङो ) 
मारजित : ( गसङो ) वाइक्बा ! बेखौनो आंबो लुबैयो सेनापति । मनिपुरखौ लाजिफोनांनायनि मारजित सिङा बिनि गोहोनि आनजाद लागोन । लमन खुम्बीबा सेनापति , लमनखुम्बीबा - - ! 
( जʼफिनो ) 
गम्भीर : मोनथिबाय सान्थ्रि गाहाय ! इराग्दावा गावनि हादर खुंसिलायाव जाय बादि लाजिफोनांदों बेनि खिथेर लानानैसो गारगोन आं । आंखौ खानाय जिनजिरिया बिनि आखायाव नांफिननांगोन सान्थ्रि गाहाय । 
तुलाराम : बेनो आंनिबो राव गम्भीर सिं ! 
मारजित : सेनापतिनि आखायाव दा बेसेबां लानमी मतायन दं सेनापति ? 
तुलाराम : आं गोबांखौ बुंनो थांला महाराजा ! बुंनो थांब्ला कासारनि रोंखा राखा सान्थ्रि फोरमानि बे तुलाराम जोंनो । 
गम्भीर : नाथाय , दावहा समाव नोंखौ सान्थ्रि गाहाय खालामाब्ला राजानि बे लानमीखौ नों माब्रै मोनलायखो सान्थ्रि गाहाय ? 
तुलाराम : दा समाव कासार हादराव तुलारामासे समान - - सान्थ्रि गाहाय उजियाखै गम्भीर सिं - - जायनि थाखाय तुलारामखौ गारनानै इराग्दावा मालायखौ सान्त्रि गाहाय खालामनो । आरो आंनि गोसोखौ मोन्दांनानै आंखौ सान्त्रि गाहाय खालामाब्लाबो गासैबो सान्थ्रिया आंजोंनो फैगोन - बे खोथाखौ महाराजानि सिगाङाव बिखायाव बिखा फोर्दाननानै बुंनो हागौ । 
मारजित : सोमबोर आरो बिनि लानमीखौ मानोबावथो सेनापति ? 
गम्भीर : आंबो बेखौनो सानदों सान्थ्रि गाहाय । सोमबोरा उनाव माबाफोर हेंथा खालामब्ला ! 
तुलाराम : बे खोथाखौ आं आवगायावनो बुंखाबाय गम्भीर सिं ! बुंखाबाय गम्भीर सिं ! सोमबोरखौ जोंनो नांगौ - - आरो बिनि थाखाय साननांगौब्ला बे तुलारामा सानगोन । कासाराव गोदान राजा , गोदान राजखान्थिनि जोनोम जागोन आरो महाराजा मारजित सिं आरो तुलारामनि बादै रावनिबो जानो मोना बे थारैनो नांगौ । 
मारजित : वाइक्बा - सेनापति ! वाइक्बा - - ! बेखौबो नोंनिफ्राय मिथिनो लुबैदोंमोन आं सेनापति । बेनो जागोन सेनापति । बेनो जागोन सेनापति ! सा कासारनि राजा जागोन नों आर आं जागोन खोला राइजोनि ( सिखाङो ) खोनासं सेनापति ! इराग्दावनि आखलनि लमन खुम्बीबा आर लोगोआव कासार राइजो - बे मोननै सिमां लानानै थोनहरगोन आं मन्दिर लानमीखौ । आंनि सिमाङा जानांगोन सेनापति ! 
तुलाराम : आंनि साननायाबो बेनो महाराजा ! आफाखौ बुथारनानै राइजोआव गावलʼ देरनो साननाय अनागारि इराग्दावखौ बिनि अगेन हाबानि बान्था होनानैसो गारगोन बे तुलारामाबो ! 
मारजित : बिदिब्ला बेनो जाथोंसै सेनापति ! 
( सिङाव नायहरनानै ) खुतसु - - ! 
[ लोगो लोगो सासे सिख्लाया थुंग्रि दैनानै लाबोयो आरो हान्थु खरायनानै गेजेराव दैयो । ] 
फै सेनापति ! गम्भीर सिं - - ! ! जों बे खुतसुबाव दांनानै वाकस्वाम खालामदिनि । 
जोंनि पांगला , जोंनि गोहोआ जेब्लाबो खौसे जाथों । जोंनि गोसोनि साननायखौ मावनो , लाजिनांनायनि लमन खुम्बीबा लानो जों जेनो जेब्लाबो बावा । 
तुलाराम , गम्भीर : बेनो जागोन महाराजा ! 
[ थुंग्रिखौ बयबो हʼगारो आरो सिख्लाया दैनानै सिङाव लांफिनो । ] 
मारजित : बिदिब्ला जोंनि लानमीया मा समाव थानांगोन सेनापति ? 
तुलाराम : खोमसि हराव जों राइजोखौ गाग्लोबब्ला रंजा - बाजा नोगोराव हाबनो हागोन । बेनिखायनो अखायनो जहाबनाय हर गेजेराव मनिपुरनि सान्थ्रिफ्रा सानजा - सा - कासारजों हाबनांगोन । आंबो बेवहायनो लोगो लागोन । 
मारजित : खोनबाय गम्भीर सिं ! सेनापतिया मा बुंदों ? 
गम्भीर : खोनाबाय इनिंथौ ! सेनापथिनि बे सोलोआ थारैनो गोमोथाव । 
मारजित : बिदिब्ला बेनो जाथोंसै । गम्भीर सिं । नों दा नोंनि हाबायाव थांदो । फै सेनापथि जों राजभुगाव जिराय हैदिनि । 
[ गम्भीर सिङा बाहिरा लामाजों आरो मारजित तुलारामा सिङाव थाङो । ] 
नुगाथाम
[ राजानि थानसालि । बेलासि सम । साननि जारौ गाबा थानसालियाव नांफैदों । तुलाराम आरो खोमदोन लाफा फारफा गसंनानै दं राजाखौ नेनानै । दसे उनाव इराग्दावा फैयो । ] 
इराग्दाव : ( हाबनानै ) नोंसोर सफैबायानो जोहोलावफोर ? 
तुलाराम : दावहायाव थांनायनि सम जानानै फैबाय महाराजा । दा महाराजानि खोथा मोनब्लानो आवगाय लांनो हासिसौ । 
इराग्दाव : आंनि खोथा नङा तुलाराम । बेयो बिमानि गाबज्रिनाय - फिसानि खाथियाव बिमानि हांख्रायनाय । बिमानि बे लुबैनाय , बे हांख्रायनायखौ नोंसोर सुफुंनांगोन तुलाराम ! नोंसोर बिमानि मोखांखौ फोजोंनांगोन । 
[ सैनाय थुंग्रिखौ लाबोयो आरो बुङो । ] 
तुरालाम ! सोमदोन ! ! 
गोहो गोरा जोहोलाव नोंसोर
बरʼ बिमानि - - ! 
नै बे थानसालियाव
जेराव दं - - 
आदा - आफा , आदै - आबौमोन - - 
गोहो गोरा , मानाव गिदिर , 
आगु राजा बरʼ हादरनि । 
बिसोरनि खाथियाव नोंसोर - - 
गोहोनि नेर्सोन नै बे
थुंग्रिखौ दांनानै - - - 
बुंफैदो , समाय लादों - - 
गावबाहाव बुंनांगौ रावखौ
गोसोआव बिमानि मुस्रि लानानै । 
[ राजाया थुंग्रिखौ दैयो । तुलाराम आरो खोमदोना साफा साफा आगवगायलाङो आरो गावबागाव समाय लायो । ] 
तुलाराम : बेनो जागोन महाराजा ! ( दाङो ) 
बिमानि मुस्रिखौ गोसोआव लानानै
गोहोनि नेर्सोन बे 
थुंग्रिखौ हमनानै 
समाय आंनि नोंनि सिगाङाव : 
बिमानि अनागारि मालाय सुथुरखौ 
जिउ आरो गोहो थाजासिम - - 
हाबनो आं होनाय नङा बे हादाराव । 
( आवगायनि जायगायाव गसंहैफिनो । खोमदोना फैयो आरो थुग्रि दाङो ) 
खोमदोन : महाराजा ! 
बेजों आंहा बुंनो गैया
नोंनि सिगाङाव । 
खालि आङो बुङो बेखौलʼ - - 
गोहोनि नेर्सोननि बे थुंग्रिखौ हमनानै : 
थैजासिम बिमाखौ
जेनो आं सिबिनो बावा ; 
आरो जायखौ आं मावगोन गोसोजों
बियो जेनो जेबोलाबो
बिमाखौ सोलिनाय जाया । 
[ बिसोर समाय लानाय समाव गाथाम सिख्लाया सासे आलारी , सासे दै - शान्ति आरो सासेया तिलक ( फोथा ) लानानै गसंफैयो । फोथा फुनो उनाव बिसोर सानैखौ आलारिजों बोर होयो आरो सान्ति सारो लुलि लुलि । गोजानाव संख रिंखाङो । ] 
. . . . बे समाव इराग्दावा थुंग्रि दोननानै गसंफिनो । 
सिख्लाफ्रा हाबलाङो । . . . 
इराग्दाव : जोहोलावफोर - - ! 
गोसोआ गोजोनबाय आंहा - - । 
थांदो खोमदोन - थांदो तुलाराम ! 
दावहा थिलियाव ; 
राइजो आरो बरʼ बिमानि
हारि आरो खान्थिनि थाखाय
देरहासार हाबा गिदिर
मावनो थांनाय दिनैनि समाव
जेबो आरो गैल्या बुंनो
आंहा नोंसोरखौ । 
खालि आं बुङो बेखौलʼ : 
बिमानि बे खैफोदनि समाव
जोंजों जों नायनो हायै
फिसा - फिसौ दाय फोदोखौ 
दालाबोसै नोंसोर गोसोआव । 
नोंसोर एबा आं नोंसोरखौ
माबोलाबा होदोंबोला दुखु गोसोआव - - 
बावदो खोमदोन , बावदो तुलाराम ! 
बिमानि बे अलखद समाव । 
तुलाराम : बेफोरखौ नांनाय नंला
बुंनो महाराजा ! 
नाथाय आं खोथा मोनसे
लुबैयो मोनथिनो : दावहायाव सान्थ्रि
गाहाय जाखो सोर , आरो बेसेबांबा
सान्थ्रिखौ लांनांगोन बियो । 
इराग्दाव : तुलाराम ! 
सान्थ्रि गाहाय नों बरʼ राजानि
देरहा होबाय बरʼखौ
थांनाय दावहाफ्राव । 
मानो बे गोदान राव नोंनि खुगायाव ? 
नोंनो जागोन सान्थ्रि - गाहाय
जोंनि बे दानि दावहायाव । 
थांदो नोङो - रोज्जासे फाइखि लानानै
मनिपुरखौ नाख्रेबनो
दावहा थिलियाव - - । 
आरो खोमदोन ! नों थां
सा काछारनि सिमा बारनानै
लोगोआव बाजौ सान्थ्रि नोंजों लानानै
सुथुरनि लामायाव नेबाय थानानै । 
आरो आं थागोन - - 
नोगोर बेंग्रा सानथ्रिफोरजों
नोगोर बेंनानै । 
[ बे रावाव खोमदोननि गोसोआ मानोबा गिलिद जायो । ] 
तुलाराम : बेनो जागोन महाराज ! 
नोंनिनो बुंनाय बादिनो - - 
थांनोसै आं दावहा थिलियाव
लोगोआव हाजारसे सान्थ्रि लानानै 
दावहानि सान्थ्रि - गाहाय
जानानै दिनै । 
बोर सारस्रि महाराजा ! 
आं जेनो हायो जाहोनो
गोसोआव साननाय हाबाखौ । 
[ खुलुमनानै तुलारामा ओंखारलाङो । खोमदोंना दुखुजों गसंनानै थायो । ] 
खोमदोन : मोनसे बाथ्रामोन महाराजा ! 
इराग्दाव : मा खोमदोन ! माबा बुंनो नागिरो नों ? 
खोमदोन : महाराजा ! जाय तुलारामा राजा आरो राइजोनि उदखारि , जायनि गोसोआव कासारनि राजा जानायनि सिमाङा हरखि - सान जोंखाङो - बिखौ बे दावहायाव सान्थ्रि गाहाय खालामनाया . . । 
इराग्दाव : ( होनथेयो ) मोजां जायाखै । बेखौनो नों बुंनो सानो नङाना ? बिदिब्ला नों बुंनो सानो - - नों तुलारामनि साबसिन सान्थ्रि गाहाय होननानै ? 
खोमदोन : बिब्दि अगेन साननायखौ खोमदोना गोसोआव जेब्लाबो जायगा होआ महाराजा आरो बे दावहायाव सान्थ्रि गाहायनि बिबान लानोबो बे खोमदोना लुबैया । नाथाय तुलारामनि गोसोखौ मिथिनानै बेखौ सान्थ्रि गाहाय खालामनाया आरो गासैबो सान्थ्रिफोरखौ हबनाया . . . . । 
इराग्दाव : ( होनथेयो ) मोजां जायाखै । मिथिगौ खोमदोन ! गाज्रिखौ गाज्रि जानानै मोजां खालामनो हाया ; बेखौ मोजां खालामनो हायो मोजां जानानैसो । मानसिखौ गाज्रि होन्नानै मोनथिब्लाबो जेब्लाबो गाज्रि जाजोबा आरो मोजाङाबो जेब्लाबो मोजां जाजोबा खोमदोन । 
खोमदोन : महाराजानि साननायाव आंहा जेबो बुंनो गैया ! नाथाय . . । 
इराग्दाव : खोमदोन ! ( दाद्रि ) बरʼ राजा महाराजा इराग्दावा सन्ननो रोङै नङा बेफोर खोथाखौ नों रायखांनानै होनो । नोंनि हाबाया राजानि जानानै दावहा थिलियाव दावहा हैनाय । आं थोननाय हाबाखौ गोसो होनानै मावनायानो नोंनि थाखाय साबसिन । 
खोमदोन : महाराजा थोननायखौ मावनो बे खोमदोना जिउ थांजासिम जेब्लाबो नाजागोन महाराजा ! नाथाय . . । ( दुखु ) 
इराग्दाव : ( खोमदोन फाफ्लियाव हमनानै ) दुखु दाख्लाम खोमदोन । आंबो मिथिगौ खोमदोन ! गासैबो आंबो सान्नो हागौ । मिथिनानैबो आं दिनै राहा मोना - आगोर नुवा । तुलारामा उदखारि - हादर उदखारि ; बेखौ नोंबो मिथिगौ आंबो मिथिगौ , आरो बे दावहायाव जेनब्ला बरʼवा गावनि राइजो , गावनि खान्थ्रि - गासैबो खोमानानै लागोन बेखौबो आं मिथिगौ । थेवबो तुलारामखौ सान्थ्रि गाहाय खालामब्ला जोंहा राहा गैया । गोसो जाजोबा बिनो बे दावहायाव देरहाहोनो हागौ एबा फेजेननोबो हागौ । बरʼनि रोंखा - राखा सान्थ्रि गाहाय बियो - बिखौ गारनानै जोंनि जुजिनाया फेलें खोमदोन ! जेब्लाबो फेलें ! 
[ दुखुजों होनै होनै सिङाव हाबलाङो । खोमदोना गोसो गिलिरै गसङो । बे समाव बेलस्रिया हाबफैयो । ] 
बेलस्रि : मा जाखो आदा ? 
खोमदोन : मा जाबावनो बेलस्रि । बरʼनि दोरोहोम , बरʼनि राइजो - गासैबो मुगासे उनावनो अराय दिननि थाखाय गोमा लासिगोन ! ( दुखु ) 
बेलस्रि : बिदिब्ला तुलारामनि आखाइयाव बरʼ सान्थ्रिफोरखौ खोख्लैनाय जामारबाय आदा ? 
खोमदोन : खोख्लैनायलʼ नङा बिनानाव ! लोगो लोगो बरʼ हारिनि इयुननि खाफालाव गोसोम जोमैया साग्लोबफैबाय । लैहोर लैहोर बरʼ आरो मनिपुर सान्थ्रि लानानै तुलारामा बे अन्दर हाबफैगोना बावला । बिनि बिखा फोर्दान गोरोग्दाव मिनि गाग्लाबनायाव बे अन्दारा गोमसारगोन अन्दरनि गोग्गोम खामफाफ्रा मावगोन , आगु राजाफोरनि बिखाया बाग्दावखांगोन । थांदो बेलस्रि ! नों सोमबोरनि गोसोखौलʼ फिदिंनो जागाहैदो । आं थांनोसै - - महाराजा थिन्नाय हाबाखौ मावफुंनो । 
[ खोमदोना खर ओंखारलाङो । बेलस्रिया गिलिर गोसोजों सिङाव थाङो । ] 
नुगाब्रै
[ इराग्दावनि अन्दर । इराग्दावा गावनि अन्दरनि गुवार खामसालियाव उस फिस गोसोजों थाबायग्लांदों । गोडानाव फहेरादारनि ' सामोल हो ' - - होन्नाय गोलाव गोलाव राव हुरा हुरा खोनायो । हर गेजेर - अख्राङाव अफाफोर गैया । . . . . खोमदोना हाबनानै खुलुमो । राजाया बाग्लावनाय बादि जायो । . . ] 
